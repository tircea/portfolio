Автор 1 - ІГОР ГОЛОВАНЬ
Текст 1: ДБР підбирається до шашликів.
ДБР на сайті і у Telegram гордовито повідомило про те, що за матеріалами ДБР з СБУ та за чуйного процесуального керівництва Офісу Генерального прокурора оголошено про підозру у державній зраді чинному народному депутату України, який завдавав шкоди обороноздатності та інформаційній безпеці України.
Серед іншого той нардеп публікував недостовірну інформацію щодо відсутності загрози повномасштабного вторгнення російської федерації з території республіки білорусь.
А це шкодило обороноздатності та інформаційній безпеці України.
Комплексна психолого-лінгвістична та військова експертиза підтвердила.
А що могла б сказати комплексна психолого-лінгвістична та військова експертиза про травневі шашлики?

Текст 2: Про темний бік юридичної допомоги військовим.
Телебачення Торонто присвятило своє сьогоднішнє відео так званим "військовим юристам".
Це, виявляється, "величезний ринок, де є багато громадських організацій, соціальних проектів та професійних адвокатів, які за притомні гроші або навіть безкоштовно надають послуги ветеранам". Хоча, який стосунок до ринку можуть мати громадські організації та соціальні проекти?
Але, окрім того "величезного ринку", автори Телебачення Торонто виявили ще і "прошарок шахраїв та юристів, які, користуючись обставинами, наживаються на військовослужбовцях".
Залишу словосполучення "шахраїв та юристів" на совісті авторів відео. Адже так можна і прошарок шахраїв та журналістів виявити, які теж щось погане роблять.
А так відео цілком правдиве і своєчасне.
Так, військові та їх рідні перебувають у бюрократичному пеклі.
Так, вистачає шахраїв, готових видурити у захисників і їх родичів останню копійку.
Так, вистачає і колег-адвокатів, які не гребують визначати розмір гонорару у відсотках до належних ветеранам і навіть родичам загиблих виплат.
Однак хотілося б наголосити про головну причину проблеми, яка, на мою скромну думку, слабо прозвучала у відео.
Самий той факт, що військовослужбовцям та їх родичам масово необхідна правнича допомога, свідчить про неспроможність держави і її апарату.
Військові та їх родичі не повинні бігати за чиновниками, не повинні збирати папірці з печатками правильного кольору.
Це держава має бігати за своїми героями і віддавати їм все, на що вони заслужили і мають право по закону.
Всі питання військових мають вирішуватися автоматично і без їх участі.
А кожен факт, коли військовий чи родич військового повинен був домагатися реалізації свого права, а тим більше, змушений був звертатися для захисту своїх прав за правничою допомогою, має тягнути сувору відповідальність чиновника.
А витрати на правничу допомогу у такому випадку держава має у повному обсязі компенсувати, з наступним стягненням з того-таки чиновника.
Так має бути.
Бюрократичне пекло має бути знищене, а заброньованих чортів з того пекла зрозуміло куди слід відправити.

Текст 3: Крокодилячі сльози "слуги народу".
Тут фанатка Портнова "слуга народу" Василевська-Смаглюк бідкається, що поки не вдалося забезпечити поліцейським чиновникам без судового контролю отримувати інформацію про банківські рахунки і операції громадян.
Вона, бач, разом з поліцією формулювала-виписувала законопроект N11043, яким сподівалася забезпечити поліціянтам автоматичний доступ до банківської таємниці, а темні сили в особі опозиції і Головного юридичного управління ВРУ вставляють їй палиці у колеса.
Своє бажання надати поліції ще більше корупційних можливостей "слуга народу", як і належить лицеміру та демагогу, вихованцю школи "1+1", виправдовує турботою про "простих людей", що їх ошукують телефонні шахраї.
Виявляється, поліція ніяк не може захистити довірливих громадян від шахрайства тому, що треба ходити за дозволом на отримання інформації про банківські операції до суду.
Тому "слуга народу" Ольга Василевська-Смаглюк вирішила для блага народу трошки обмежити гарантії прав і свобод того народу, а заодно розширити права і корупційні можливості чиновників.
Адже саме інтереси чиновників "слуги" і обслуговують з самого початку.
Процесуальні обмеження для слідчих і поліцейських цивілізоване людство винайшло як, хоч і не надто ефективний, але запобіжник поліцейському свавіллю.
Кому як не нам знати, що державна машина здатна будь-кого "стєрєть в лагерную пиль".
І щоб захистити людину, Конституція і закони передбачають такі ненависні корумпованим чиновникам і "слугам народу" презумпцію невинуватості, право на професійну правничу допомогу, обшук тільки за вмотивованим рішенням суду та інші гарантії дотримання конституційних прав.
Необхідність отримувати судовий дозвіл для доступу до банківської таємниці не стільки заважає поліції ловити шахраїв, скільки утруднює можливість копирсатися у наших банківських документах.
Адже судові ухвали рано чи пізно потрапляють у відповідний реєстр, отже, про факт доступу до інформації, що є банківською таємницею, стає відомим зацікавленим особам.
А якщо спільна оборудка "слуг народу" і поліції вдасться – усе буде шито-крито.
Так, громадяни час від часу потерпають від шахрайства.
Кілька років тому мільйони наших співвітчизників повелися на обіцянки "нелохів" і віддали до їх брудних загребущих рук цілу країну.
Розмір шкоди навряд чи можна оцінити.
Але ж це не привід для скасування передбаченого Конституцією загального, рівного і прямого виборчого права?

Текст 4: Портнов звинувачує Зеленського і його менеджерів.
Адвокат і одночасно сестра Портнова звинуватила мало не всю вертикаль Президента Зеленського у тому, що Верховний Головнокомандувач Збройних Сил України і його підлеглі намагаються виключити з військового обліку адвоката Голованя.
Інфопомийки поширюють новину про те, що Печерський (а який ще?) суд зобов'язав ДБР внести до ЄРДР відомості за заявою адвоката і сестри Портнова Ісаєвської про ухилення адвоката Голованя від служби.
Іронія у тому, що заяву Портнови подали саме до ДБР.
А ДБР підслідні кримінальні правопорушення, вчинені вищими посадовими особами держави.
Отже, Портнови звинувачують у "відмазуванні" мене від служби посадовців рівня міністра, а може навіть і самого Президента Зеленського.
Чого не зробиш з переляку та ще й під санкціями США?
А зрештою, кому як не Портнову знати, хто в Україні очолює корупцію при ухиленні від мобілізації?
P.S. І, до речі, Президента Зеленського і його менеджерів не цікавить, звідки Портнов бере інформацію про результати проходження ВЛК?
І чи хтось сумнівається, що вся інформція про стан мобілізації в Україні зараз доступна ворогу?

Текст 5: СБУ тремтить...
28 серпня 2024 року слідчим суддею Шевченківського районного суду м. Києва відмовлено у роз'ясненні ухвали слідчого судді Шевченківського районного суду м. Києва від 03.07.2024 у справі N761/23178/24.
Це та сама ухвала, якою суд зобов'язав СБУ зареєструвати кримінальне повадження за фактом "вербального сприяння агресору".
Коли портнопутін чи путінопортнов продемонстрували, що у них спільний спічрайтер.
Зачепити хоч портнопутіна, хоч путінопортнова для СБУ значно страшніше, ніж з Татаровим на диверсантів полювати.
А тому цілий начальник слідчого управління ГУ СБ України у м. Києві та Київській області Хоменко не посоромився прикинутися дурником і заявити, що не розуміє ухвали слідчого судді і потребує роз'яснень.
Суд пояснив начальнику слідчого управління, що ухвалу викладено зрозумілою державною мовою, що ухвала потребує не роз'яснень, а виконання.
Однак чи наважиться СБУ виконати вимоги закону попри те, що справа стосується персонажа, який хоч і під санкціями США, але наближений до влади?
Чи хоробрі слідчі СБУ продовжать прикидатися дурниками?

Текст 6: Портнов подавав Татарову патрони?.
Вчора ми дізналися, чому Президент України Зеленський не може розлучитися з Татаровим.
У нашій реальності Татаров... – самі знаєте хто.
А у реальності Президента Татаров – могутній Рембо, що у кам'яних київських джунглях убивав... Не будемо повторювати кого.
Судячи з того, як президентська команда захищає підсанкційного Портнова, той, як мінімум, у реальності Президента Зеленського подавав Татарову патрони.
Бо хоча Зеленський на публіку і обурюється наявністю проблем з викриттям тих, хто виправдовує рашистську агресію, Портнов за ним, як за кам'яною стіною.
СБУ відкрито і офіційно відмовилося виконувати ухвалу суду, згідно з якою мало внести до Єдиного реєстру досудових розслідувань відомості про портновське "вербальне сприяння" агресору.
Чому? Тому що СБУ не бачить вагомих обставин, що можуть свідчити про вчинення Портновим кримінального правопорушення.
Ще раз публікую відео, яке на переконання СБУ, не є "вагомою обставиною".
https://youtu.be/A4zsWaYKmkc
P.S. Чомусь не завжди працює посилання на Youtube. Тому ось лінк на інший мій текст, де посилання на відео поки що працює.

Текст 7: Президент і показуха.
Президент Зеленський у Телеграмі повідомляє про нараду з керівниками правоохоронних та антикорупційних органів.
Переймається розслідуванням кримінальних проваджень щодо тих, хто виправдовує агресію Росії.
Дає два тижні на напрацювання чіткого плану.
Адже всі проблемні питання абсолютно зрозумілі (хто б міг подумати)!
Виявляється, потрібні дії!
Зеленський більше п'яти років як Президент України, повномасштабне вторгнення два з половиною роки, а двох тижнів на чіткий план не вистачило!
А тим часом СБУ не виконує судові рішення стосовно реєстрації кримінальних проваджень за фактами виправдання агресії Росії.
Схоже, і Президента Зеленського, і учасників наради саме такий стан і влаштовує.
Пафосні пости і відео ще будуть.
А от дій чи дочекаємось?
P.S. Звичайно, я міг би надіслати через два тижні до президентського офісу інформаційний запит про те, чи представлено отой чіткий план за підсумками наради. Але вже можна бути впевненим, що відповідь буде: "Який такий план? Не знає Президент ні про який план. І не зобов'язаний знати". Точто так, як і з іменами 5-6 менеджерів.
P.P.S. Вчора опублікував цей текст, а сьогодні зранку отримав судову повістку. Начальник слідчого управління Хоменко І., виявляється, зрозуміти не може судову ухвалу, якою його зобов'язано зареєструвати кримінальне провадження за фактами виправдання агресії Росії. Просить слідчого суддю роз'яснити. Цікаво буде дізнатися, що у тій ухвалі так складно зрозуміти? Чи просто прізвище "Портнов" паралізує волю і інтелект будь-якого чиновника з "вертикалі Зеленського"?
Завтра сподіваюсь дізнатися.

Текст 8: Армія, мова, віра і Президент Зеленський.
Володимир Зеленський звернувся до дорогого народу з нагоди Дня Незалежності України.
Там і про АРМІЮ:
"На суші, на морі, у повітрі, всередині країни – усюди, де ми будемо стояти на варті своїх цінностей.
Так, як це роблять наші воїни. На всіх напрямках фронту й державного кордону, який уособлюють прикордонні стовпи. А нашу волю й боротьбу символізують наші люди – наші захисники, наші опори. Ті, на чиїх плечах тримається Україна."
І про ВІРУ:
"І українське православ'я сьогодні робить крок до визволення від московських чортів."
Ну і МОВА звернення зрозуміло яка.
Остання новина на російськомовній версії президентського сайту – 30 грудня 2023р.
І жодного слова у зверненні про
"просто пєрєстать стрєлять"
"сойтісь посєрєдінє"
І тим більше, "какая разніца".
Чим же владі борди з гаслами "Армія. Мова. Віра" не вгодили?
З Днем Незалежності, українці й українки!
Слава Україні!

Текст 9: Хто у Нацполіції господар?.
Президент Зеленський не знає імен 5-6 менеджерів, які від його імені керують усім і вся.
Суспільство наше здогадується, як звуть одного з тих менеджерів, що керує Нацполіцією та СБУ.
А от у чиїх інтересах таємничі менеджери керують – цілком очевидно.
Не в інтересах нашої держави.
Одне з головних завдань 5-6 менеджерів – захищати персонажів, до яких застосовані санкції США.
Таких, як той же Портнов.
Портнов відкрито в ефірах говорив одними словами з Путіним.
Однак СБУ і ДБР відкрито заблокували реєстрацію кримінального провадження за цим фактом.
Адвокат і одночасно сестра Портнова опублікувала брехливий пасквіль щодо мене і моєї родини.
Ця публікація явно містить ознаки злочинів, передбачених статтями 145 (Незаконне розголошення лікарської таємниці), 182 (Порушення недоторканності приватного життя) та 362 (Несанкціоновані дії з інформацією, яка оброблюється в електронно-обчислювальних машинах (комп'ютерах), автоматизованих системах, комп'ютерних мережах або зберігається на носіях такої інформації, вчинені особою, яка має право доступу до неї) КК Кримінального кодексу України.
Однак заяву про злочин за цими фактами Головне управління національної поліції у м Києві спочатку на пошті не забирало, а потім перекинуло до Шевченківського райуправління, кажуть, дільничому.
Ми, звичайно, оскаржили бездіяльність Нацполіції у суд.
І хто, як думаєте, розглядатиме нашу скаргу?
Його честь суддя Вовк, відомий багатьма своїми справами, серед яких захист честі і гідності Портнова і стягнення на його користь з держбюджету 7 млн. гривень.
Дивно, звичайно, мати під час війни справу з президентськими менеджерами, за спинами яких як не Портнов, то Деркач, як не Деркач, то Сівкович...
Дратує...
Але не вперше. Впораємося.

Текст 10: Цифровий туман.
Президент Зеленський не знає імен своїх 5-6 менеджерів.
І не соромиться заявити про це у суді.
Міністерство цифрової трансформації України не знає, чим саме команда Мінцифри займалася при створенні "дашборду кримінальних правопорушень, які стосуються бізнесу".
Мінцифри перевело стрілки на Офіс Генерального прокурора.
Але прокурори теж рівняються на Президента Зеленського.
А тому, скоріше за все, теж скажуть, що не знають і не зобов'язані знати.

Текст 11: Поліція і пошта.
Ми тут заяву про кримінальне правопорушення надіслали до Головного управління національної поліції у м Києві.
Укрпошта відпрацювала як належить.
08 серпня конверт прийняла, а наступного дня, 09 серпня, відправлення вже у точці видачі.
І лежить наша заява на пошті по сьогодні.
Нема у нацполіції часу і ресурсів пошту отримати.
Напружено працюють.
24/7.

Текст 12: Медведчук і Портнов захищаються.
Я таки дошкулив Портнову і його покровителям своїми заявами про злочин стосовно "вербального сприяння агресору".
На сайті заснованої Медведчуком у далекі дев'яності колись газети, а тепер інфопомийки, "Закон і БІзнес", адвокат і одночасно сестра Портнова звинуватила мене, а заодно і моїх родичів в ухиленні від мобілізації.
Яка іронія. Портнов звинувачує в ухиленні від мобілізації!
Але у тому стовідсотково брехливому пасквілі є особливо мерзенна брехня.
Ця цинічна істота не посоромилася зачепити родину сестри.
У сестри з чоловіком двоє дітей з особливими потребами.
І за кілька днів після того, як Портнов в ефірі повторював, як папуга, за путіним про "внєшнєє управлєніє", сестра з дітьми ховалася від рашитських бомб і снарядів у підвалі свого зруйнованого будинку в Маріуполі.
А потім під обстрілами вони ледве врятувалися з окупованого Маріуполя, втративши там буквально все.
І тепер Портнов називає чоловіка моєї сестри, батька двох дітей з особливими потребами, маріупольця, що його рашисти лишили голим і босим, "ухилянтом"?
За це вони мають відповісти.
І Портнов, і заснована Медведчуком інфопомийка.

Текст 13: Прокурорські бізнес-процеси.
Нам тут на днях Дашборд ЄРДР презентували.
Це аналітичний модуль такий. Цифровізує дані прокуратури й судів щодо кримінальних правопорушень, які стосуються бізнесу в Україні.
Достойно презентували.
Глава Офісу Президента Андрій Єрмак наголосив.
Віцепрем'єр-міністр з інновацій, розвитку освіти, науки та технологій – Міністр цифрової трансформації Михайло Федоров зазначив.
Генпрокурор Андрій Костін, наслідуючи приклад Глави Офісу Президента, теж наголосив.
А от Артем Бородатюк, засновник Netpeak Group, член Ради з питань підтримки підприємництва в умовах воєнного стану при Офісі Президента, він як і Міністр цифрової трансформації, зазначив.
Особисто на мене з того, що ці поважні діячі наголосили і зазначили, найбільше враження справив той факт, що в процесі створення потужного аналітичного модуля команда Мінцифри допомогла проаналізувати... бізнес-процеси процесуальних слідчих дій, даних, що обробляються в Єдиному реєстрі досудових розслідувань.
БІЗНЕС-ПРОЦЕСИ ПРОЦЕСУАЛЬНИХ СЛІДЧИХ ДІЙ!
Помри, а краще не скажеш!

Текст 14: СБУ відкрито захищає Портнова.
Служба безпеки України продовжує нахабно і відкрито ігнорувати закон і рішення суду заради захисту таких персонажів, як славнозвісний Портнов.
03 липня 2024 року cлідчий суддя Шевченківського районного суду м. Києва ухвалою іменем України зобов'язав уповноважену особу ГСУ СБ України виконати вимоги ч.1 ст.214 КПК України, та невідкладно, але не пізніше 24 годин, внести до Єдиного реєстру досудових розслідувань відомості про кримінальне правопорушення, викладені у моїй заяві від 10.06.2024р.
Ухвалу оприлюднено у Єдиному державному реєстрі судових рішень. Кожен може ознайомитися за цим посиланням.
А сьогодні я отримав листа, датованого 15 липня 2024р. з підписом старшого слідчого Регеди.
Як переконаний старший слідчий Едуард Регеда, "вагомих обставин, що можуть свідчити про вчинення громадянином України Портновим А.В. кримінального правопорушення, передбаченого ст. 111 КК України – не виявлено".
А тому виконувати вимоги ч. 1 ст. 214 КПК України та ухвалу слідчого судді він, старший слідчий Едуард Регеда, не буде, кримінального провадження не реєструватиме.
Виглядає так, що Генеральний прокурор, який підтримав ноу-хау ДБР "вербальне сприяння підривній діяльності", для старшого слідчого Едуарда Регеди не авторитет.
Суд для старшого слідчого Едуарда Регеди теж ніякий не авторитет.
А от Портнов...

Текст 15: Кого більше боїться СБУ?.
Отримав відповідь Офісу Генерального прокурора стосовно виконання уповноваженими особами СБУ рішення суду та реєстрацію кримінального провадження за фактом "вербального сприяння" підривній діяльності агресора з боку славнозвісного Андрія Портнова.
Як бачимо, виявити таке провадження не видалося можливим, тобто, рішення суду Служба безпеки України не виконала.
Виходить, Портнова сміливці з СБУ бояться більше суду і більше закону.

Текст 16: Портнов, СБУ і Роман Червінський.
Вже багато місяців суспільство з обуренням стежить як послідовно і з насолодою СБУ катує Романа Червінського.
Відомого своїми операціями розвідника майже півтора року мордували за гратами, лише на днях випустили під величезну заставу, але бажання посадити на довгі роки "сбушники" та їх ляльководи аж ніяк не втратили.
Таке ставлення СБУ до офіцера, якого тільки народних депутатів готові були взяти на поруки 27.
Але є персонажі, до яких СБУ ставиться інакше.
Ніжно ставиться, акуратно і навіть запопадливо.
Я писав про свою заяву про злочин за фактом вербального сприяння підривній діяльності агресора з боку славнозвісного Андрія Портнова.
Те вербальне сприяння не я вигадав. Це ноу-хау ДБР освячене самим Генеральним прокурором!
Та тільки україньким героям-розвідникам СБУ одразу підозру і за грати.
Портнов – інша справа.
Ну, під санціями він уряду США.
СБУ що до того?
СБУ закон ладне порушити, а Портнова не зачепить.
Сказано в кодексі (до речі, Портнов прямий стосунок до того кодексу має), що розслідування слід розпочати протягом 24 годин після подання заяви. СБУ заяву 14 червня 2024р. отримали.
І що? А нічого. Червінським зайняті, не до Портнова.
Бездіяльність СБУ до суду оскаржено, суд 27 червня 2024р. повістку прислав, на засіданя викликав 03 липня 2024р. викликав.
СБУ і закон, і суд ігнорує. На засідання не з'являється.
03 липня 2024 року cлідчий суддя Шевченківського районного суду м. Києва ухвалив зобов'язати уповноважену особу ГСУ СБ України невідкладно, але не пізніше 24 годин, внести до Єдиного реєстру досудових розслідувань відомості про вірогідне кримінальне правопорушення Портнова.
Думаєте, СБУ виконало рішення суду?
Сьогодні отримав відписку, датовану аж 19.06.2024р. Штамп на конверті не розбірливий, але, схоже, відправили 04 липня, наступного дня після ухвали слідчого судді.
Грубо порушуючи закон, Головне слідче управління СБУ "відфутболило" заяву до слідчого управління ГУ СБУ в м. Києві та Київській області.
Одразу видно, не боягузи працюють у СБУ.
Але бояться.

Текст 17: Президент Зеленський. Слова і реальність.
Щойно отримав Постанову Великої Палати Верховного Суду у складі: головуючого судді Уркевича В. Ю., судді-доповідача Шевцової Н. В., суддів Банаська О. О., Булейко О. Л., Власова Ю. Л., Воробйової І. А., Гриціва М. І., Єленіної Ж. М, Желєзного І. В., Короля В. В., Кривенди О. В., Мазура М. В., Мартєва С. Ю., Погрібного С. О., Ступак О., Ткача І. В., Усенко Є. А., у справі за моїм позовом до Президента України Зеленського стосовно його невеликої команди з 5-6 менеджерів.
Велика Палата ухвалила, що Президент Зеленський законно і обґрунтовано відмовився надати інформацію про те, кого саме він мав на увазі, говорячи про славнозвісних 5-6 менеджерів.
Бо Президент України, по-перше, не має інформації про тих 5-6 менеджерів, а, по-друге, не зобов'язаний таку інформацію створювати.
Тобто, Велика Палата Верховного Суду визнала за Президентом України право не знати і не розуміти того, про що він промовляє у своїх інтерв'ю та публічних виступах.
Велика Палата Верховного Суду ухвалила, що сказані публічно Президентом України слова – то одне, а реальність – то зовсім інше.
Що і слід було довести.

Текст 18: За 40 тисячоліть до Гетманцева.
Тут Данило Гетманцев вирішив нагадати співгромадянам, що 40 тисяч років тому кондиціонерів не було, а пращури наші якось виживали.
Боролися зі спекою за допомогою відра.
Високоосвічений, як всі "слуги народу", Данило Гетманцев ще й професор.
А тому, раз він каже, що 40 тисяч років тому вже існували відра, так воно і є.
А 40 тисяч років тому – це ж начебто палеоліт. До кераміки.
Але нагадування пана Гетманцева дуже актуальне.
Адже він робить все можливе аби повернути нас у кам'яну добу.

Текст 19: 5-6 менеджерів Зеленського. Велика Палата питань не має.
Сьогодні Велика Палата Верховного Суду оперативно розглянула мою апеляцію у справі про 5-6 менеджерів Зеленського.
Все пройшло швидко, питань у суддів не виникло.
Апеляцію залишено без задоволення, РІшення Верховного Суду у складі колегії суддів Касаційного адміністративного суду залишено без змін.
Тобто, Велика Палата Верховного Суду погодилась з тим, що Президент України Зеленський не може володіти інформацією про згаданих ним в інтервʼю 5-6 менеджерів.
Ну, не може, так не може.
Виникає, правда, питання.
А чи взагалі Президент України Зеленський володіє хоч якоюсь інформацією хоч про щось з того, що він кожного дня проголошує у виступах та інтерв'ю?
Хоча... Какая разніца?
P.S. Мушу подякувати суддям Верховного Суду за високу оцінку моєї особистості. Який я у їх очах потужний. Цілий інститут Президента України мало не знівелював вщент.

Текст 20: Портнов, СБУ і вербальне сприяння.
Як я, чесно кажучи, очікував, СБУ не поспішає перевірти вербальні сигнали підсанкційного Портнова на предмет наявності складу злочину з використанням ноу-хау відомого своїм розкішним життям першого заступника директора ДБР Олександра Удовиченка.
Довелося оскаржити бездіяльність СБУ до суду.
03 липня 2024 року cлідчий суддя Шевченківського районного суду м. Києва ухвалив зобов'язати уповноважену особу ГСУ СБ України невідкладно, але не пізніше 24 годин, внести до Єдиного реєстру досудових розслідувань відомості про кримінальне правопорушення, викладені у заяві адвоката Голованя І.В. від 10.06.2024.
Нагадаю, що у тій заяві я вимагаю внести до Єдиного реєстру досудових розслідувань відомості за ознаками вчинення А. В. Портновим державної зради у формі допомоги в проведенні підривної діяльності проти України шляхом вербального сприяння.
Текст заяви тут.

Текст 21: Пірати з Кабміну.
Сьогодні гарант додержання Конституції привітав нас з Днем цієї самої Конституції, особливо підкреслюючи ті її норми, що стосуються захисту України.
Всім же відомо, як Володимир Зеленський все його життя доводив свою відданість Україні і захисту суверенітету нашої держави. Дехто каже, чотири рази доводив.
Уряд у нас теж поважає Конституцію, закони і права громадян.
Черговий приклад виявив колега Станіслав Кунянський.
Мало того, що Кабінет Міністрів України не має офіційної електронної пошти.
Уряд України документи в суд готує на піратському програмному забезпеченні!
Таким же, яким користуються чиновники держави-агресора.
Відкриваєш властивості надісланого Кабіном вордівського файлу і бачиш там старі добрі ознаки використання піратського софту. Зазначено, що відзив Кабміну написала компанія MultiDVD Team.
За запитом "MultiDVD Team" гуглиться стаття "Министерства и федеральные службы РФ активно используют пиратское ПО".

Текст 22: Дресироване ДБР.
ДБР з готовністю виконало команду "фас" з боку керівника президентського офісу.
Чинному народному депутату Миколі Тищенку повідомлено про підозру за фактом незаконного позбавлення волі колишнього військовослужбовця у Дніпрі.
Повідомив про підозру Генеральний прокурор за ч.2 ст. 146 КК України, тобто, за незаконне позбавлення волі або викрадення людини за попередньою змовою групою осіб, або способом, небезпечним для життя чи здоров'я потерпілого, або таке, що супроводжувалося заподіянням йому фізичних страждань, або із застосуванням зброї.
ДБР хвалиться, що підозра грунтується на матеріалах цього самого ДБР і сприянні керівництва Наполіції.
Відео у Телеграм-каналахі пост пана Єрмака у тому ж Телеграмі – це і є матеріли ДБР?
А що ж зробило ДБР?
Своє улюблене – обшук!
Що слідчі хотіли під час того обшуку знайти?
Що знайшли ми знаємо, адже суворі охоронці таємниці слідства негайно опублікували фото з того обшуку.
То гроші і годинник – це і є докази викрадення людини?
Не думали ж слідчі цими фото когось здивувати?
Бо хто здивується пачкам грошей у члена команди Зеленського, коли навіть розкішний спосіб життя заступника директора ДБР Удовиченка і то нікого вже не дивує?
Скоріше за все, слідчі ДБР просто не можуть відмовити собі у задоволенні погратися з купюрами і подлубатися у білизні слуги народу.
Запах приваблює.

Текст 23: Президент Зеленський і глобальні проблеми перекладу.
Як помітив мій прискіпливий колега Станіслав Кунянський, Президент України Зеленський та віцепрезидентка США Камала Гарріс відвідали 15-16 червня 2024 року у Швейцарії різні саміти.
Камала Гарріс, відповідно до офіційного повідомлення на сайті Білого дому, відвідала Summit on Peace in Ukraine (Саміт миру в Україні).
Що, до речі, відповідає офіційному логотипу Саміту, який кожен може побачити як в офіційних повідомленнях швейцарських організаторів, так і на сайті Президента України.
Однак на відміну від інших учасників, Президент України Зеленський відвідав Global Peace Summit in Switzerland (Глобальний саміт миру у Швейцарії).
Цікаво, що на сайті гаранта додержання Конституції України той Саміт як тільки не називається.
І Глобальний саміт миру у Швейцарії.
І просто Саміт миру у Швейцарії.
І навіть інавгураційний Саміт миру
За підсумками Саміту на сайті президента оприлюднене Спільне комюніке про основи миру, прийняте, як зазначено на "Саміті високого рівня про мир для України".
Однак, в англомовних джерелах немає жодних згадок про "високий рівень" та про мир "для" України.
Натомість йдеться про Саміт про мир "в" Україні.
Відмінність між миром "для України" і миром "в Україні" є суттєвою, адже "в" віддає присмаком "внитриукраинского кризиса".
Схоже, нашій дипломатії не вдалося переконати організаторів у більш вдалій назві.
І, можливо, саме тому наше керівництво замість чесного інформування суспільства про результати своєї роботи вирішило погратися з перекладами.

Текст 24: Вербальне сприяння підривній діяльності як ноу-хау ДБР.
Я вже писав про епохальне досягнення ДБР і переконаного "дбрівцями" генпрокурора – "вербальне сприяння підривній діяльності".
З кволого зародку у вигляді туманного дежавю у голові першого заступника директора ДБР Олександра Удовиченка, "вербальне сприяння підривній діяльності" стало ноу-хау ДБР в розслідуваннях.
Про що Олександр Удовиченко гордовито повідомив суспільство у інтерв'ю "Інтерфакс-Україна".
До речі, у тому ж інтерв'ю він повідомив і про інше не менш важливе ноу-хау ДБР – концепцію відсутності процесуального сенсу допитувати Баканова.
Та повернемося ло "вербального сприяння".
Удовиченко з колегами за допомогою лінгвістів якось допетрали, що такі персонажі, як Кузьмін, Кива, Рабінович, Волошин, Шуфрич впроваджували і поширювали в українському суспільстві наративи агресора.
Однак як міг перший заступник директора ДБР забути про відзначеного санкціями США Портнова і його наративи?
Вирішив нагадати і направив до СБУ заяву з пропозицією застосувати до Портнова ноу-хау ДБР у розслідуваннях.
Цікаво, як СБУ обґрунтує, що Портнов "ето другоє"?
Служба безпеки України
ЗАЯВА
про вчинене кримінальне правопорушення
З відкритих джерел мені стало відомо, що 15.02.2022 громадянин України Андрій Володимирович Портнов дав інтерв'ю журналістці Н. Влащенко в ефірі телеканалу "Україна 24" (наприкінці цього ефіру було відображено знак охорони авторського права ТОВ "Новинна група Україна").
Станом на сьогодні, цей випуск програми "Хард з Влащенко" був видалений з сайту youtube.com. Раніше він був розміщений за посиланнями youtu.be/arKxduWxxdY, яке сам А. Портнов розмістив у своєму телеграм-каналі: https://t.me/PortnovUA/2978.
Наразі з уривками з цього відео у відкритому доступі можна ознайомитися лише у відео "Путін повторює за Портновим, "внешнєє управлєніє", Лукаш у РосЗМІ, архіви ВККС | ЮрСюр – Випуск 6".
В окремих висловлюваннях пана Портнова, озвучених у цьому ефірі, містилися наративи, що місцями майже дослівно збігаються з висловлюваннями президента РФ В. Путіна, які той озвучив 21.02.2022 у своєму зверненні.
Зокрема, йдеться про наративи щодо "зовнішнього управління": що начебто іноземні посольства напряму контролюють НАЗК, НАБУ, САП, державні компанії. Щодо впливу іноземців на формування ВККС та ВРП, а також щодо відсутності результатів таких реформ.
Отже, виглядає так, що той наратив, що його озвучив В. Путін у виступі 21.02.2022, А. Портнов впроваджував і поширював в українському суспільстві протягом певного часу, формуючи суспільну думку. Зазначені дії А. Портнова насправді могли полягати не в обстоюванні власної політичної позиції, а у підготовці суспільної думки до тих процесів, які, на жаль, сьогодні відбуваються з нашою країною.
У цих висловлюваннях А. Портнова, а також в інших його публічних виступах можуть бути наявні ознаки вчинення державної зради у формі допомоги в проведенні підривної діяльності проти України шляхом вербального сприяння.
За словами першого заступника Директора ДБР О. Удовиченка, конструкція "вербальне сприяння підривній діяльності" є "ноу-хау в розслідуваннях" і новою моделлю "визначення держзради".
На підставі норм статей 25, 214 КПК прошу протягом 24-х годин внести до Єдиного реєстру досудових розслідувань відомості про вчинення кримінального правопорушення, передбаченого ч. 1 ст. 111 Кримінального кодексу України за ознаками вчинення А. В. Портновим державної зради у формі допомоги в проведенні підривної діяльності проти України шляхом вербального сприяння.
10 червня 2024 року І. В. Головань

Текст 25: Мустафа Найєм і шапка Міллера.
Шапка Міллера спалахнула на голові Мустафи Найєма.
Цікаво розвивається історія про НАБУ, братську любов і Міллер, юридична компанія.
Стало більш-менш зрозуміло, чого Мустафа Найєм і Масі Найєм так поспішно почали відмежовуватися від адвоката Олексія Носова, що його НАБУ запідозрило у нехорошому.
Виявляється, батько адвоката Олексія Носова працює на керівній посаді у державному відомстві, що очолює Мустафа Найєм.
І Мустафа Найєм явно мав якісь лихі передчуття, оскільки вирішив перестрахуватися і завчасно отримати від Національного агентства з питань запобігання корупції такий собі лист-індульгенцію.
У тому листі, адресованому Голові Державного агентства відновлення та розвитку інфраструктури України Мустафі-Масі Найєму написано:
"Інформація про те, що кандидат на посаду начальника Служби відновлення та розвитку інфраструктури Носов С.Г., є батьком Носова О.С., який є співзасновником адвокатського об'єднання "Юридична компанія "Міллер", партнером якого являється Ваш рідний брат, безпосередньо не свідчить про наявність у Вас як Голови Державного агентства відновлення та розвитку інфраструктури України приватного інтересу (як однієї зі складових конфлікту інтересів) під час призначення на посаду начальника Служби відновлення та розвитку інфраструктури Носова О.Г."
Надійний папірець, як писав відомий письменник-українофоб – броня.
От тільки. Як я вже писав, серед засновників АДВОКАТСЬКОГО ОБ'ЄДНАННЯ "ЮРИДИЧНА КОМПАНІЯ"МІЛЛЕР", ідентифікаційний код юридичної особи 45267048, зареєстрованого 28 вересня 2023р. Олексій Носов є, а Масі Найєма – немає.
Масі Найєм є учасником іншої юридичної особи зі схожим найменуванням – АДВОКАТСЬКОГО ОБ'ЄДНАННЯ "МІЛЛЕР", ідентифікаційний код юридичної особи 41045080, зареєстрованого 22 грудня 2016р.
Слід зазначити, що в обох адвокатських об'єднаннях є спільний учасник – ПАНЧЕНКО КАРІНА АРТЕМІВНА.
Щоправда, у листі вказано, що рідний брат Голови Державного агентства відновлення та розвитку інфраструктури України не засновник АО "ЮК "МІЛЛЕР", а партнер.
Але який зміст вкладав Мустафа Найєм у цей термін? Якийсь неформальний вплив?
До речі, адвокатське об'єднання – організаційна форма здійснення адвокатської діяльності. А відповідно до Єдиного реєстру адвокатів України, право на заняття адвокатською діяльністю Найєма Масі-Мустафи зупинено згідно п.1 ч.1 ст.31 ЗУ "Про адвокатуру та адвокатську діяльність" з 25.10.2022 на підставі заяви від 25.10.2022 року.
І ще, Мустафа Найєм почав цікавитися чи може він призначити батька Олексія Носова на посаду менш ніж через місяць від дня реєстрації АО "ЮК "МІЛЛЕР", серед засновників якого його брата немає, але партнером якого з невідомих поки що причин Мустафа Найєем свого брата впевнено вважав.
Curiouser and curiouser, сказала б відома англійська дівчинка Аліса.
P.S. А ось так виглядає на момент публікації цього тексту сайт https://millerlawfirm.ua/

Текст 26: Про НАБУ, шок, біль, братську любов і адвокатуру.
Не секрет, що ставлення суспільства до нас, адвокатів, не завжди цілком позитивне.
І часом не без підстав.
Саме тому я багато пишу про те, наскільки важливо здійснювати адвокатську діяльність з дотриманням всіх передбачених законом формальностей.
Зокрема, виключно в рамках належних організаційних форм.
До речі, громадянам теж варто розбиратися хоч трохи у "тонкощах" організації адвокатської практики. Це їм стане у пригоді при виборі захисника своїх прав.
Вищенаведені кілька вступних абзаців – пояснення того, до чого я написав і опублікував нижченаведений текст.
Спеціалізована антикорупційна прокуратура 04.06.2024 о 21:05 написала у Facebook:
На спробі підкупу прокурорів САП та детективів НАБУ викрито столичного адвоката
За процесуального керівництва прокурора САП детективи НАБУ на пропозиції надати хабар у розмірі 200 тис. дол. США викрили адвоката одного з столичних адвокатських об'єднань.
Адвокат пропонував ці кошти прокурорам САП та детективам НАБУ за прийняття рішення про передачу кримінального провадження стосовно його підзахисного у справі щодо заволодіння електричною енергією ПрАТ "НЕК "Укренерго" та легалізації отриманих від її продажу коштів на суму 716 млн грн до іншого органу досудового розслідування.
Дії адвоката кваліфіковано за ч. 3 ст. 369 КК України.
Наразі за рішенням слідчого судді ВАКС у присутності представників Ради адвокатів проводяться обшуки на робочому місці адвоката і за місцем його проживання.
Через 18 хвилин о 21:23 Міллер, юридична компанія там же, у Facebook:
Ми в стані шоку.
Сьогодні відбулися слідчі дії стосовно одного з адвокатів нашої компанії, Олексія Носова, за підозрою в нібито пропозиції неправомірної вигоди працівнику НАБУ в межах справи одного з клієнтів.
Ми будуємо свою компанію на принципах чесності у відносинах з клієнтами та державою. У нашій команді не просто не прийнято порушувати закон, виконуючи професійні обов'язки, це – недопустимо та суперечить усім цінностям, принципам, стандартам та практикам роботи компанії. Ми не підозрювали та не очікували такого від члена нашої команди навіть на рівні слідчої версії.
Тому за рішенням команди компанія розриває будь-які відносини з Олексієм Носовим, відповідні юридичні дії ми реалізуємо в найближчий час, коли Олексій буде на звʼязку. Ми докладаємо всіх зусиль для встановлення істини та сприятимемо офіційному розслідуванню.
Наші адвокати, представники та члени команди не можуть і не будуть виступати захисниками підозрюваного ані публічно, ані у межах кримінального провадження.
Прозорість, комплаєнтність, законність та відкритість завжди були найвищими цінностями нашої команди. Належність до професії адвоката – не привілей, а обов'язок слідувати цінностям та берегти репутацію.
Ми за чесні та рівні правила для всіх.
Ще через 6 хвилин о 21:29 Масі Найєм (Masi Nayyem) у Facebook:
Мені боляче. Навіть поки це слідча версія.
Але я розумію команду та підтримую їх рішення.
Я відійшов від управління компанією ще на початку війни.
Але закон має бути один для всіх не лише на словах.
Зрештою, саме за такі цінності ми й воюємо.
Усі крапки розставимо після перемоги.
Боляче.
А трохи більше, ніж через годину о 22:37 Мустафа Найєм (Mustafa Nayyem) у Facebook:
У мене є брат, якого я неймовірно люблю.
Десять років тому він заснував адвокатську компанію, не маючи навіть грошей для оренди офісу. У це мало хто вірив, але йому вдалося – стати на ноги, завоювати повагу і визнання.
Потім він пішов на фронт. Спочатку у 2015 році, а потім у 2022-му. Потім ми разом пройшли через його поранення, він заснував "Принцип" і вирішив залишитися на фронті, обіцяючи мені і всій своїй команді після перемоги повернутися до управління компанією.
А сьогодні в нього сталася особиста трагедія. Адвоката з його компанії запідозрили у пропозиції хабаря.
Я знаю, що зараз йому неймовірно боляче, тому що знаю, з якою любов'ю і вірою він будував свою команду і з яким натхненням віддавався своїй справі.
Я не можу знати деталей справи, не знаю, чим вона закінчиться, але я знаю, на яких цінностях зростала його команда, і впевнений, що і йому, і його компанії вистачить мудрості та сил пройти й через це.
Люблю. І вірю.
Не можу сказати, що мене шокувала реакція того, що у Facebook позначено, як Міллер, юридична компанія, на "слідчі дії стосовно одного з адвокатів".
Але здивувало. Всім, начебто, відомо, що відповідно до статті 62 Конституції, особа вважається невинуватою у вчиненні злочину, доки її вину не буде встановлено обвинувальним вироком суду.
Але є ще частина 4 статті 296 ЦК України:
Ім'я фізичної особи, яка затримана, підозрюється чи обвинувачується у вчиненні кримінального правопорушення, або особи, яка вчинила адміністративне правопорушення, може бути використане (обнародуване) лише в разі набрання законної сили обвинувальним вироком суду щодо неї або винесення постанови у справі про адміністративне правопорушення та в інших випадках, передбачених законом.
У САП та НАБУ явно про ці норми закону щось чули, тому ні імені адвоката, ні найменування "одного з столичних адвокатських об'єднань" у повідомлені немає.
А от "Міллер, юридична компанія" назвати ім'я адвоката не посоромилася. Більше того, фактично продемонструвала впевненість у його винуватості, заявивши про розрив будь-яких відносин і відмову захищати свого керівника кримінальної та практики економічних і службових злочинів.
А потім Масі Найєм зневагу колег до Конституції і закону підтримав.
А потім Мустафа Найєм підтримав брата.
Це "ж-ж-ж" – недарма!
Впевнений, що саме так прокоментував би цю послідовність подій Вінні Пух.
І мені стало цікаво.
Мустафа Найєм написав, що брат десять років тому заснував адвокатську компанію, не маючи навіть грошей для оренди офісу.
Десять років тому, це, якщо не помиляюсь, 2014 рік.
Але у 2014 брат Мустафи Найєма не мав не тільки грошей на оренду офісу, але і адвокатського свідоцтва.
Відповідно до Єдиного реєстру адвокатів України, Найєм Масі-Мустафа отримав свідоцтво у 2018.
Що ж за адвокатську компанію він заснував десять років тому?
У Єдиному державному реєстрі юридичних осіб, фізичних осіб-підприємців та громадських формувань знаходимо ТОВАРИСТВО З ОБМЕЖЕНОЮ ВІДПОВІДАЛЬНІСТЮ "ЮРИДИЧНА КОМПАНІЯ МІЛЛЕР", створене 28 вересня 2012 року, серед засновників якого є НАЙЄМ МАСІ-МУСТАФА.
Але це звичайна "ТОВка", а відповідно до закону, адвокат може здійснювати адвокатську діяльність індивідуально або в організаційно-правових формах адвокатського бюро чи адвокатського об'єднання.
Та і 2012 рік – це трохи більше, ніж 10 років тому.
У Єдиному державному реєстрі юридичних осіб, фізичних осіб-підприємців та громадських формувань є АДВОКАТСЬКЕ ОБ'ЄДНАННЯ "МІЛЛЕР", ідентифікаційний код юридичної особи: 41045080.
АДВОКАТСЬКЕ ОБ'ЄДНАННЯ "МІЛЛЕР" створене 22.12.2016.
У переліку засновників (учасників) цієї юридичної особи знаходимо НАЙЄМ МАСІ-МУСТАФА.
Але ж у 2016 Масі Найєм все ще не був адвокатом? Можливо, він не створював це об'єднання, а приєднався пізніше?
Цілком вірогідно, адже невдовзі після отримання ним адвокатського свідоцтва, а саме 22.12.2018р. було зареєстровано зміну складу засновників (учасників) або зміну відомостей про засновників (учасників) АДВОКАТСЬКОГО ОБ'ЄДНАННЯ "МІЛЛЕР".
Ну, добре, а що ж Носов, від якого так швидко відмовились партнери?
На сайті https://millerlawfirm.ua адвокат Олексій Носов значиться як керівник кримінальної та практики економічних і службових злочинів.
Однак серед засновників (учасників) АДВОКАТСЬКОГО ОБ'ЄДНАННЯ "МІЛЛЕР" Олексія Носова ми не знаходимо.
Але в Єдиному державному реєстрі юридичних осіб, фізичних осіб-підприємців та громадських формувань є інше адвокатське об'єднання, серед засновників (учасників) якого є НОСОВ ОЛЕКСІЙ СЕРГІЙОВИЧ, але немає жодного Найєма.
Це створене менше року тому, 28 вересня 2023р., АДВОКАТСЬКЕ ОБ'ЄДНАННЯ "ЮРИДИЧНА КОМПАНІЯ"МІЛЛЕР", ідентифікаційний код юридичної особи 45267048. І Олексій Носов є не тільки засновником цього нового адвокатського об'єднання, але і керівником.
То яка саме команда пише у у Facebook під ніком "Міллер, юридична компанія"?
ТОВАРИСТВО З ОБМЕЖЕНОЮ ВІДПОВІДАЛЬНІСТЮ "ЮРИДИЧНА КОМПАНІЯ МІЛЛЕР", ідентифікаційний код юридичної особи 38419366 зареєстроване 28 вересня 2012р.?
АДВОКАТСЬКЕ ОБ'ЄДНАННЯ "МІЛЛЕР", ідентифікаційний код юридичної особи 41045080, зареєстроване 22 грудня 2016р.?
АДВОКАТСЬКЕ ОБ'ЄДНАННЯ "ЮРИДИЧНА КОМПАНІЯ"МІЛЛЕР", ідентифікаційний код юридичної особи 45267048, зареєстроване 28 вересня 2023р.?
І чому Масі Найєм так переймається долею керівника адвокатського об'єднання, до якого не має формального стосунку?
І чого у Мустафи Найєма таке хибне уявлення про адвокатську діяльність брата?
І чи не "засвітили" Масі Найєм з братом своїми поспішними постами те, що хотіли приховати?
P.S. 12 млн грн застави – суд застосував запобіжний захід до адвоката, якого викрили на спробі надання хабаря прокурору САП та детективу НАБУ.

Текст 27: ДБР і дежавю.
Спеціалісти стверджують, що у психічно здорових людей дежавю проявляється досить рідко і стан цей продовжується лічені секунди.
Перший заступник директора ДБР Олександр Удовиченко розповів про своє дежавю в ексклюзивному інтерв'ю агентству "Інтерфакс-Україна".
Потужний розум першого заступника якимось чином спромігся порівняти наративи, якими ватажок держави-агресора виправдовував необхідність так званої СВО, з виступами деяких наших вітчизняних діячів. Дежавю? Чи він щось подібне вже десь чув?
Могутній інтелект першого заступника директора ДБР все ж не спромігся самостійно розгадати таємницю.
Довелося аналізувати публічні виступи українських політиків спільно з інтелектуальною елітою ДБР.
І сталося диво!
"Ми зрозуміли, що саме ці путінські наративи віднедавна окремі українські політики доводять до суспільства, формуючи, власне, конкретну громадську думку", – зазначив Удовиченко.
Треба було придумати відкриттю якусь розумну назву.
Так з'явилася нова форма злочину держзради – "вербальне сприяння підривній діяльності".
Залишалася остання перешкода – генпрокурор.
Але як генпрокурор не пручався, не допомогло. Його врешті-решт переконали в необхідності застосування нової моделі визначення держзради.
Переконали генпрокурора і почали працювати безпосередньо з експертами-лінгвістами.
Бо без експерта хіба можна зрозуміти, що верзуть окремі українські політики?
Хоча тут дійсно є проблема.
Адже ДБР у нас, як відомо, "русскоязичноє", а цинічні політики навіть путінські наративи іноді державною мовою розповсюджують.
І ось результат титанічних зусиль:
"Поясню простими словами: зіставляли виступ Путіна з публічними заявами Кузьміна, Киви, Рабіновича, Волошина, Шуфрича. Експерти... сказали "так, фрази справді тотожні". Отже, той наратив, який озвучив Путін, наші народні депутати впроваджували і поширювали в українському суспільстві протягом певного часу, формували громадську думку", – звернув увагу перший заступник директора ДБР.
Фрази справді тотожні!
Експерти сказали!
А ось опубліковане ще 12 лютого 2023 року відео Станіслава Кунянського, у якому яскраво демонструється очевидна без будь-яких експертів тотожність путінських наративів з висловлюваннями Портнова, партнера і наставника ключових юридичних діячів офісу Президента України.
Але про Портнова Перший заступник директора ДБР Олександр Удовиченко чомусь забув.
А експерти-лінгвісти не підказали.

Текст 28: 5-6 менеджерів і Велика Палата Верховного Суду.
Велика Палата Верховного Суду задовольнила моє клопотання і розглядатиме апеляцію у справі про 5-6 менеджерів Президента Зеленського за моєї участі.
Матиму ще один шанс "знівелювати інститут президента" і з'ясувати прізвища та посади знаменитих 5-6 президентських менеджерів.
Очікування мої цілком реалістичні.
Однак зроблю все, що зможу.
І хай яке рішення ухвалить суд, це не змінить мого переконання у тому, що Президент України повинен відповідати за свої слова.
За менеджерів, за шашлики і за все інше.
Справу No 990/11/24 за позовом Голованя Ігоря Володимировича до Президента України Зеленського Володимира Олександровича про визнання дій протиправними і зобовʼязання вчинити дії за апеляційною скаргою Голованя Ігоря Володимировича на рішення Касаційного адміністративного суду у складі Верховного Суду від 10 квітня 2024 року призначено до апеляційного розгляду в судовому засіданні на 11 липня 2024 року об 11 годині 00 хвилин у приміщенні Верховного Суду за адресою: м. Київ, вул. Пилипа Орлика, 8.

Текст 29: Інформація, що завідомо не може бути у розпорядженні Президента України Зеленського.
Щойно отримав відзив Президента України Зеленського на мою апеляцію стосовно позову про славнозвісних 5-6 менеджерів.
У відзиві чорним по білому написано, що запитувана мною інформація є такою, "що завідомо не може бути розпорядженні відповідача".
Нагадаю, що запитував я кого саме мав на увазі Президент України, згадуючи "5 – 6 менеджерів", з зазначенням прізвищ і посад.
А виявляється, Президент України в інтерв'ю на весь світ проголошував те, про що завідомо гадки не мав.
Що тут скажеш?
Сподіваюся, хоч в одному з президентських інтерв'ю є хоч дещиця інформації, яка якимось дивом є у розпорядженні Президента Зеленського.

Текст 30: ДБР і залишені позиції.
Відоме своєю стійкістю і героїзмом ДБР, не гаючи часу, розпочало розслідування проти командування 125 бригади, 415 окремого стрілецького батальйону, 23 механізованої бригади, 172 окремого стрілецького та інших підрозділів, які на думку надійно заброньованих від фронту слідчих ДБР не організували належним чином оборону позицій на кордоні Харківської області та РФ.
Це стосовно, наприклад, Портнова ДБР дуже поважає презумпцію невинувтості.
А щоб зареєструвати провадження проти військових ДБР знадобилося не більше доби. Події відбулися 10 травня, а 11-го провадження вже зареєстроване.
І вже працюють. Експертизу призначили і документи бойового управління вилучають.
І дійсно, хто об'єктивно оцінить дії військових на передньому краї, як не заброньовані від фронту слідчі ДБР, та експерти, що, напевне, працюватимуть над експертним висновком прямо в окопах.
От за фактом втечі "всєя ДБР" з Києва з наступним нищенням в кінці лютого 2022 року секретних документів (у тому числі, до речі, висновків судових комісійних військових експертиз) кримінальних проваджень немає.
Але все ще попереду.
Кажуть, в армії США діє AAR (анг. after-action review укр. аналіз проведених дій) – усталена та узвичаєна система швидкого аналізу здійснення боїв та інших дій.
У нас щось подібне проводиться?
Чи не доцільно спочатку розібратися в ситуації військовому командуванню?

Текст 31: Президент Зеленський і його самопредставники.
Сьогодні Верховний суд розпочав розглядати позов до Президента України Зеленського про визнання протиправним та нечинним Указу Президента України N27/2023 від 23.01.2023 "Про рішення Ради національної безпеки і оборони України від 23 січня 2023 року "Про деякі питання щодо перетину державного кордону України в умовах воєнного стану".
Того Указу, яким гарант Конституції, шляхом введення у дію рішення РНБО, звелів Кабінету Міністрів України у п'ятиденний строк внести зміни до Правил перетинання державного кордону, запровадивши обмеження у перетині того кордону для різних категорій громадян, зокрема народних депутатів України.
Указ очевидно незаконний просто тому, що РНБОУ немає повноважень зобов'язувати Кабінет Міністрів України вносити зміни до нормативних актів і встановлювати для цього строк.
А Президент не має права вводити в дію рішення, якими обмежуються права і свободи народного депутата в умовах воєнного стану.  Відповідно до норми ч. 2 ст. 26 Закону України "Про статус народного депутата України", повноваження народного депутата та його конституційні права і свободи не можуть бути обмежені в умовах воєнного чи надзвичайного стану в Україні або в окремих її місцевостях.
У засіданні оголошено перерву до 17 червня 2024р.
Суспільство на собі відчуває, наскільки толерантно ставляться у нас зараз суди до своєрідного ставлення гаранта до Конституції і законів.
Тому очікування у мене цілком реалістичні.
А от про позицію самопредставників Президента України не можу не написати.
Як заявив у судовому засідання Президент Зеленський в особі його самопредставників, Указ Президента України N27/2023 від 23.01.2023 нічиїх прав не порушує і нічиїх інтересів не зачіпає.
Бо той указ лише зобов'язує Кабінет Міністрів України, СБУ та Головнокомандувача Збройних Сил України випускати за кордон народних депутатів та деякі інші категорії громадян виключно у відрядження.
А тому відповідати за можливі порушення прав повинні Кабінет Міністрів України, СБУ та Головнокомандувач Збройних Сил України.
А провадження за позовом до Президента України треба закрити, не розглядаючи по суті.
Тобто, Президент Зеленський "нє віноват".
P.S. У Президента Зеленського не представники, а самопредставники, тому що Указ "Про забезпечення самопредставництва Президента України та створених ним допоміжних органів і служб у судах України".

Текст 32: Ефективність президентських менеджерів.
Україна має лише близько 25 відсотків того, що їй потрібно для захисту з погляду протиповітряної оборони, повідомив президент Володимир Зеленський в інтерв'ю AFP.
Ризикую вчергове знівелювати інститут Президента України, але ж за словами самого Зеленського, ППО у нас залежить від 5-6 невідомих менеджерів.
Отже ефективність президентських менеджерів у сфері захисту українського неба не перевищує поки що чверті від необхідного.
Але є сфери, де ефективність команди Президента Зеленського стовідсоткова.
Наприклад, захист інтересів таких персонажів, як славнозвісний Портнов і йому подібні.
Направив я до Офісу Генерального прокурора чергову заяву з вимогою розпочати розслідування стосовно злочинної групи всередині Центрального апарату Державного бюро розслідувань, яка тривалий час діє на шкоду державі спільно з такими персонажами, як Портнов, Деркач, Кузьмін, Шуфрич та інші.
І вчергове отримав відповідь, що Офіс Генерального прокурора не вбачає у діях Портнова та інших кримінального правопорушення.
Черговий нахабний плювок в обличчя союзникам, які давно застосували до Портнова санкції.
Це таким способом президентська команда намагається заохотити союзників давати Україні більше зброї?
Ну-ну...

Текст 33: ДБР проти Зеленського.
В Україні не проводяться вибори.
Бо воєнний стан.
Введений Указом Президента України, затверджений Верховною Радою України.
Суспільство ситуацію розуміє.
Окрім чиновників Державного бюро розслідувань.
Чиновники ДБР вважають введення воєнного стану не правомірною реакцією Президента і парламенту за збройну агресію, а спробою захопити державну владу.
Чиновники ДБР вважають, що запровадження воєнного стану мало на меті забезпечити скасування та перенесення на невизначений термін виборів Президента України.
А тому ДБР зареєструвало і наполегливо розслідує кримінальне провадження за наступними статтями Кримінального кодексу України:
частина 3 статті 109 (Дії, спрямовані на насильницьку зміну чи повалення конституційного ладу або на захоплення державної влади);
частина 1 статті 111 (Державна зрада);
- частина 4 статті 426-1 (Перевищення військовою службовою особою влади чи службових повноважень).
Президент Зеленський цілком може вважати, що те кримінальне провадження його не стосується.
Адже зареєстроване те провадження N62019000000000683 аж 21 травня 2019 року.
За заявою Портнова. Стосувалося захоплення рашистами українських кораблів і моряків у Керченській протоці.
Однак з самого початку провадження використовувалося державною-агресором. Постійний представник РФ у Раді безпеки ООН Небензя вже через кілька днів після початку "розслідування" використовував дії ДБР на захист своєї позиції.
А слідчі всі ці п'ять років підбирали матеріали саме в російських інтересах.
Простий приклад.
Слідчі ДБР відкрито, постановою відмовилися долучати до матеріалів провадження тексту прийнятого на користь України Рішення Міжнародного Трибуналу з морського права (Ордер) від 25.05.2019 р.
Натомість слідчі ДБР намагалися отримати у МЗС інформацію, подану МИД РФ до міжнародних судів з даного питання.
Про вилучення в рамках цього провадження купи секретних документів я неодноразово писав.
Так що Президенту Зеленському варто подумати, за кого і проти кого "невтомно бореться" ДБР.
Адже тоді, у 2019 році, вибори Президента України відбулися.
А у 2024...

Текст 34: Ракетний менеджмент Президента Зеленського.
Хто про що, а я все про 5-6 менеджерів.
Президент Володимир Зеленський розповів, що росіяни зуміли знищити Трипільську ТЕС, оскільки в тому регіоні закінчились ракети для її захисту.
А на підсумковій пресконференції Президент Зеленський сказав: "Що стосується моєї команди, якщо я позбавлюсь своєї команди, у мене вона невелика, 5 – 6 менеджерів, то ми стаємо з вами слабкішими, буде менше ППО, буде менше допомоги".
Можна було б спробувати уточнити у Президента Зеленського, то що, 5-6 менеджерів не впорались?
Чи когось з них все ж звільнили або хтось був у відпустці чи у відрядженні?
І ракети закінчились саме тому?
Чи 5-6 менеджерів перестали подбатися союзникам і вередливі партнери зменшили поставки?
Багато чого хотілося б уточнити.
Але, як вчить нас Верховний Суд у складі колегії суддів Касаційного адміністративного суду (головуючий – Смоковича М. І., судді Жук А. В., Мартинюк Н. М., Мацедонська В. Е., Уханенко С. А.), турбувати Президента Зеленського такими питаннями зась.
Бо так весь інститут Президента України у системі публічної влади можна знівелювати.

Текст 35: Як я знівелював інститут президента і чому Зеленський не має інформації про 5-6 менеджерів.
А ось і мотиви, що ними керувався Верховний Суд у складі колегії суддів Касаційного адміністративного суду головуючого судді – Смоковича М. І., суддів: Жука А. В., Мартинюк Н. М., Мацедонської В. Е., Уханенка С. А., відмовляючи повністю у позові про 5-6 менеджерів.
Виявляється, Президент Зеленський не володіє і не зобов'язаний володіти інформацією про прізвища і посади тих 5-6 менеджерів.
А колегія суддів вважає, що "за відсутності як запитаної інформації, так і обов'язку розпорядника її створювати, відтак володіти нею відповідач, коли відмовив у задоволенні інформаційного запиту позивача, не порушив права останнього на доступ до публічної інформації."
А щоб такі, як я, допитливі, не турбували Президента Зеленського дурнуватими питаннями, колегія суддів суворо зауважила, що "вимагати надання цієї інформації з покликанням на почуту під час пресконференції відповідь глави держави, це, по суті, нівелювати інститут Президента України як такий у системі публічної влади, чого, на думку колегії суддів, не можна допускати."
Він нам нічєго нє должен.
P.S. Згадав "Населений острів" Стругацьких. Влада на Саракші теж була анонімною (правда, спеціалісти пишуть, що ідею анонімної влади у вигляді Невідомих Отців Стругацькі запозичили з роману Станіслава Лема "Едем").
Можемо пишатися. Маємо 5-6 невідомих отців-менеджерів і башти психологічної обробки – марафон.
Масаракш.

Текст 36: Суд на спецзв'язку.
Державне бюро розслідувань відоме своїми маніпуляціями і фальсифікаціями практично у всіх сферах своєї діяльності.
Зокрема, чиновники з ДБР дуже полюбляють віртуально мандрувати Україною заради того, щоб вирішувати питання у не у тих судах де клопотання ДБР мають вирішуватися згідно закону, а у найбільш зручних у конкретний момент.
Так, у березні 2022 року Директор ДБР Сухачов наказами для службового користування "перемістив" (виключно на папері) слідчі підрозділи ДБР у Львів.
І слідчі ДБР почали подавати свої клопотання не у Шевченківський районний суд столиці, куди вони повинні звертатися відповідно до норм закону, навіть не у Печерський, куди вони зверталися, бо їм так подобалося, а до Личаківського районного суду міста Львова.
Судді Личаківського районного суду міста Львова до маніпуляцій ДБР поставилися з розумінням і подані з явним порушенням територіальної підсудності матеріали старанно розглядали.
Аж ось зненацька Личаківський суд клопотання, що стосуються ДБР розглядати перестав.
Поповзли чутки, що Директор ДБР Сухачов свої накази про переміщення слідчих підрозділів скасував.
Направили до суду запит. І маємо вражаючу відповідь.
Накази Директора ДБР про фіктивне переміщення слідчих до Львова таки скасовано.
Відповідний лист про скасування наказів Личаківський районний суд міста Львова отримав.
А от надати копію того листа не може, бо отримав лист спецзв'язком.
Суд у нас на спезв'язку з ДБР.
Це все, що треба знати про незалежність суду в Україні.

Текст 37: Позов про 5-6 менеджерів Зеленського. Відмовлено повністю.
Щойно Верховний Суд у складі колегії суддів Касаційного адміністративного суду повністю відмовив у задоволенні позову про 5-6 менеджерів Зеленського.
Мотиви побачимо 16 квітня, коли матимемо повний текст рішення.
З цікавого.
Якщо я правильно зрозумів, Президент України Зеленський доповнив свої заперечення тим, що не зобов'язаний володіти інформацією про тих менеджерів.
Апеляція, звісно, буде.

Текст 38: Мудрість Президента Зеленського.
Розумні речі говорив Президент України в інтервʼю CBS News.
Треба розвивати економіку, підприємства, ринкова економіка повинна бути...
Так говорив Президент Зеленський.
Інвестувати багато, розвивати свою державу...
Так говорив Президент Зеленський.
Це складна, щоденна робота, складний менеджмент і на це треба вчитись...
Так говорив Президент Зеленський.
І оточувати себе не розвідниками, не "кгбшниками" бувших, а менеджерами, економістами, які хочуть розвивати свою державу...
Так говорив Президент Зеленський.
Звичайно, Президент Зеленський це говорив не стосовно себе.
Він про президентів великих країн говорив. Про амбітних. Особливо про таких, як путін.
Але схоже, що Президент Зеленський зненацька сам зрозумів свої мудрі слова.
І як почав звільняти...
Данілов, Смирнов, купа радників.
І сам Шефір!
Цікаво, скільки лишилося з 5-6 менеджерів?

Текст 39: Портнов і рот прокурора.
Підсанкційний Андрій Портнов, як відомо, має безліч талантів.
Головний з тих талантів, а саме майстерність "судового рєшали" (court fixer), у свій час оцінив уряд США.
Санкціями.
Багато хто з українських суддів заради Портнова навіть тепер буквально на все готові.
Але майстерність поводження Портнова з українськими прокурорами навіть більш витончена.
Прокурорів Портнов полюбляє ґвалтувати.
У рот і навіть у вуха.
А ще Портнову подобається перетворювати прокурорів на шматки лайна і возити у клітці "наче мавп".
Хто забув, ось тут все докладно описано.
"На х** я бачив ваше розслідування": Портнов погрожував прокурорам
Або тут.
"Я ТЕБЕ В КЛІТЦІ ВОЗИТИМУ І ПОКАЗУВАТИМУ НАЧЕ МАВПУ": ЯК ПОРТНОВ ПОГРОЖУЄ ПРАВООХОРОНЦЯМ
Не можна сказати, що уподобання Портнова стосовно прокурорів завжди є взаємними.
Прокурори іноді ображаються і навіть скаржаться.
Але у прокурорів є начальство.
А начальство, як наприклад, колишній генпрокурор Венедіктова знає, що справи щодо погроз Портнова прокурорам слід закривати.
На підставі експертизи чи ще якось там, але закривати.
І тоді прокурора не перетворюватимуть на лайно і не возитимуть у клітці, а призначать Надзвичайним і Повноважним Послом України у Швейцарській Конфедерації та Князівстві Ліхтенштейн.
Прокурори потихеньку змирилися і звикли поводитися з Портновим шанобливо.
Але халепи трапляються.
Прокурор третього відділу першого управління процесуального керівництва досудовим розслідуванням та підтримання публічного обвинувачення Департаменту нагляду за додержанням законів органами Державного бюро розслідувань Офісу Генерального прокурора Сергій Чаплян забув страх і скоїв страшне.
Направив слідчим ДБР письмові вказівки про допит Портнова як свідка у кримінальному провадженні 42020000000001928!
Письмові вказівки пана Сергія Чапляни були законні і логічні.
Адже кримінальне провадження 42020000000001928 було зареєстроване 09.10.2020 (тобто, майже три з половиною роки тому!) за заявою саме Портнова!
У тій заяві Портнов звинувачував Петра Порошенка (а кого ж ще?) в ухиленні від сплати податків і відмивання коштів.
А тому допит Портнова – перше, що мали б зробити слідчі.
Але не зробили. За весь цей час.
Після численних клопотань адвокатів Петра Порошенка і кількох ухвал слідчих судів прокурор Чаплян рік тому (03.03.2023) направив письмові вказівки про допит Портнова.
Але потім прокурора Чапляна наче підмінили.
Не знаю, нагадали йому про ґвалтування у рот, вухо, пообіцяли перетворити на лайно чи посадити у клітку.
В усякому разі Чаплян чітко зрозумів, що турбувати Портнова, а тим більше допитувати, в жодному разі не слід.
І не просто зрозумів, цілу постанову намалював. На п'ять сторінок.
Де, зокрема, вказав, що у заяві, на підставі якої три з половиною роки тому було зареєстровано кримінальне провадження, нічого крім опублікованих у мережі Інтернет "журналістських розслідувань" немає!
А тому допитувати Портнова нема жодного сенсу!
Тобто, прокурор Чаплян визнав, що три з половиною роки разом з натовпом слідчих ДБР "розслідує" висмоктану з пальця Портнова (з відкритих джерел) маячню.
Чому ж прокурор Чаплян те провадження не закриває?
Так рот же у нього не чужий. І вуха.

Текст 40: Влада відповідає Європарламенту.
Провладні медіа радісно повідомили: "Суд у Львові відмовив Порошенку у виплаті компенсації за скасоване закордонне відрядження".
Насправді ж Львівський окружний адміністративний суд відмовився визнавати очевидну незаконність запровадженої владою ганебної практики перешкоджання закордонним поїздкам опозиційних народних депутатів.
Нагадаємо, відповідно до статті 26 Закону "Про статус народного депутата України", конституційні права і свободи народного депутата не можуть бути обмежені в умовах воєнного чи надзвичайного стану в Україні або в окремих її місцевостях.
Ніхто не має права перешкоджати поїздкам народних депутатів як по Україні, так і за кордон.
Чому суд знехтував цією простою і ясною нормою закону ми ще побачимо у мотивувальній частині рішення після її проголошення.
Проте вже ясно: це рішення і є відповіддю влади на пункт Резолюції Європарламенту щодо підтримки України, в якому йдеться про неприпустимість "вибіркового обмеження політичної діяльності обраних народних депутатів, зокрема тих, хто представляє опозицію".
Влада відповіла як завжди нахабно і цинічно, щоб всім стало ясно: власний політичний і матеріальний інтерес для теперішнього українського керівництва куди важливіший за верховенство права і перспективу приєднання України до ЄС.
Саме тому владі потрібні такі безцінні кадри як Татаров та Портнов.
Після такого рішення у Стефанчука, Корнієнка і їх начальства може початися "запаморочення від успіхів", що призведе до ще більш масштабного порушення законів. Але не слід забувати, що цивілізований світ все бачить, і ціну рішенням, на кшталт вчорашнього, знає.
І тому не варто дивуватися зменшенню міжнародної підтримки.
Знову ж таки, панам Стефанчуку і Корнієнку, які, можливо, вже налаштувалися повністю заблокувати діяльність опозиції, не варто забувати: це рішення – не кінець історії.
Перша справа щодо непропуску Петра Порошенка через кордон у травні 2022 року завершилася відмовами судів першої та апеляційної інстанцій. Верховний Суд у жовтні 2023 року ці рішення скасував і направив справу на новий розгляд. Вже у січні 2024-го Львівський окружний адміністративний суд, відмовившись бодай викликати нас в судове засідання, знову відмовив у позові. Це рішення ми знову оскаржили і, звісно ж, готові знову доводити свою правоту у Верховному Суді.
Зрештою, Європейський суд з прав людини теж нікуди не подівся...

Текст 41: 5-6 менеджерів Зеленського. Своєрідна складність справи.
Щойно завершилося судове засідання за моїм позовом до Президента України Зеленського про імена і посади славнозвісних 5-6 менеджерів.
Перерва до 10 квітня через, як зауважив головуючий, "своєрідну складність справи".
Здавалося б, усе просто.
Я запитав, "кого саме мав на увазі Президент України, згадуючи "5 – 6 менеджерів", з зазначенням прізвищ і посад".
І почалися своєрідні складнощі.
Представник Президента, що діє у суді від імені Президента Зеленського у порядку самопредставництва (самопредставництво – окрема історія про ставлення гаранта Конституції до конституційних норм) висловив своєрідну у своїй складності позицію.
Мовляв, не можна запитувати у Президента Зеленського, що мав на увазі Президент Зеленський, коли щось сказав.
Чи то тому, що Президент Зеленський не володіє інформацією про те, що саме він мав на увазі.
Чи тому, що ніхто не має знати, що мав на увазі Президент Зеленський, коли сказав про 5-6 менеджерів.
Своєрідна складність, як я розумію, полягає в тому, що дуже дивним виглядатиме твердження про те, що Зеленський не знає, кого саме мав на увазі, розписуючи потужність і незамінність своїх 5-6 менеджерів.
А якщо він знає, однак знання це не можна оприлюднити, слід навести хоч якісь обґрунтування обмеження доступу до цієї інформації.
Тому і маємо чекати на рішення так довго.

Текст 42: Підсанкційний Портнов, ''справа моряків'' і Київський апеляційний суд.
Сьогодні, 5 березня 2024 року не тільки чергова річниця смерті Сталіна, а й третя річниця запровадження Сполученими Штатами Америки санкцій стосовно Коломойського. Того самого oligarch and former Ukrainian public official Ihor Kolomoyskyy.
Дещо пізніше, у грудні 2021 США запровадили санкції стосовно не менш відомого Андрія Портнова.
Портнова внесли до переліку осіб за так званим "актом Магнітського" тому, що на переконання урядовців США цей персонаж культивував в українській системі правосуддя хабарнитцтво, був широко відомий як "судовий рєшала", який використовував свій вплив для покупки судових рішень.
Як бачимо, у ключового союзника України немає питань стосовно того,
"Who is Kolomoyskyy" чи "Who is Portnov"
І якщо позиції чинної української влади і США стосовно Коломойського за останній час дещо зблизилися, то Портнов до сьогодні не просто залишається недоторканним.
Процитую себе самого (цитата все ще актуальна, що поробиш):
Портнов досі стискає у своїх руках чутливі органи багатьох діячів судової системи. Сам або через вірного члена своєї команди Татарова, який, на думку багатьох, впливає іменем президентського офісу.
Вже скоро 5 років як деякі українськи судді намагаються захистити "честь і гідність Портнова", а саме довести, що Портнов ні разу не проросійський і жодним чином не сприяв агресору.
Зокрема, не намагався послабити позицію України у справі про захоплення українських кораблів і моряків у районі Керченської протоки.
Верховний суд двічі скасовував незаконні рішення на користь Портнова.
А 27 лютого 2024 року Київський апеляційний суд задовольнив Портнова втретє.
Щоправда, частково.
Задовольняти абсурдні вимоги Портнова до Петра Порошенка більше не наважились і Портнову відмовили.
А от не менш абсурдні вимоги до партії "Європейська Солідарність" та Телеканалу "Прямий" знову задовольнили.
Мовляв, Портнов спільно з ДБР "справу моряків" не в інтересах агресора затіяв.
Ага. І документи таємні слідчі ДБР у генштабі не в інтересах рашистів вилучали.
Хоча Портнов і путін буквально говорять одними словами!
Впевнений, це рішення також буде скасоване.
До речі, славнозвісне ДБР все ще розслідує за заявою Портнова "справу моряків".
А у чому Портнов звинувачував Президента України у своїй заяві?
У запровадженні ВОЄННОГО СТАНУ, ЩО УНЕМОЖЛИВЛЮВАЛО ВЧАСНЕ ПРОВЕДЕННЯ ВИБОРІВ ПРЕЗИДЕНТА УКРАЇНИ.
Нічого не нагадує?

Текст 43: Стефанчук і Корнієнко проти Європарламенту.
Голова Верховної Ради України Стефанчук і його Перший заступник Корнієнко серйозно розійшлися у поглядах з Європейським парламентом.
Ці два добродії вважають можливим і допустимим свавільно "нє пущать" опозиційних народних депутатів України у закордонні поїздки.
Їх настільки ж нахабні, наскільки і незаконні махінації з розпорядженнями про відрядження, за допомогою яких зривалися важливі закордонні поїздки Петра Порошенка та інших опозиційних депутатів, звернули на цих діячів увагу цілого Європарламенту.
У сьогоднішній резолюції на підтримку України, поряд з питаннями постачання Україні озброєнь та конфіскації активів держави-агресора, європейські парламентарі змушені були окремим параграфом звернути увагу наших знахабнілих спікера і його першого заступника на неприпустимість обмежень закордонних поїздок народних депутатів України.
На думку членів Європарламенту, протиправна активність Голови Верховної Ради України Стефанчука і його Першого заступника Корнієнка може розцінюватись як обмеження політичної діяльності народних обранців.
Європейський парламент, на відміну від Стефанчука і Корнієнка, вважає, що у часи війни не можна нехтувати можливостями жодної політичної сили, спроможної представляти інтереси України на міжнародних форумах.
Нагадаю, відповідно до статті 26 Закону "Про статус народного депутата України", повноваження народного депутата та його конституційні права і свободи не можуть бути обмежені в умовах воєнного чи надзвичайного стану в Україні або в окремих її місцевостях.
13 березня 2024 року Львівський окружний адміністративний суд розглядатиме по суті позов Петра Порошенка до Першого заступника Голови Верховної Ради України Корнієнка та 7 прикордонного Карпатського загону Західного регіонального управління Державної прикордонної служби України стосовно незаконного зриву закордонної поїздки.
Сьогоднішня резолюція Європейського парламенту стане ще одним доказом негативних наслідків протиправної діяльності Стефанчука і Корнієнка для нашої держави.

Текст 44: Хоча закон прямо і не передбачає... НАБУ і ВРП проти Конституції.
Колега Артем Сульженко таки відстояв рішення Верховного Суду, яким визнано протиправною спільну "операцію" НАБУ і новообраних членів Вищої радою правосуддя. ВВП з подачі НАБУ спробувало легалізувати незаконну практику свавільного обмеження доступу до судових рішень на підставі постанов слідчих і прокурорів.
Я про цю історію писав.
Велика Палата Верховного Суду 15 лютого 2024 року залишила рішення без змін.
Цікаво, що залучені у справу як треті особи Національне антикорупційне бюро України та Державна судова адміністрація України зайняли таку позицію, мовляв, хоча закон і не передбачає такої підстави для обмеження доступу до судових рішень як постанова слідчого, прокурора, водночас аналіз його норм не дає підстав для висновку, що саме цим законом встановлено вичерпний перелік підстав для обмеження доступу до судових рішень.
Простіше кажучи, закон не передбачає, а ми щось придумаємо.
Хоча стаття 19 Конституції України все ще діє, органи державної влади та їх посадові особи все ще зобов'язані діяти лише на підставі, в межах повноважень та у спосіб, що передбачені Конституцією та законами України.
І начебто люди, які не знають норм Конституції, не повинні потрапляти на роботу ні до ДСА, ні тим більше до НАБУ чи ВРП.
І, напевне, і у ДСА, і у НАБУ, і у ВРП норми Конституції знали, але свідомо порушували.
І мають за порушення відповідати.

Текст 45: Президент Зеленський, 5-6 менеджерів і держава у смартфоні.
Сьогодні під час судового засідання мав можливість ознайомитися з відзивом Президента Зеленського (точніше – його офісу, а ще точніше – окремого чиновника з його офісу) про 5-6 менеджерів.
У нас, як всім відомо, держава у смартфоні. І майже всі ми повинні завести електронні кабінети Єдиній судовій інформаційно-комунікаційній системі.
А Президент не зобов'язаний реєструвати електронний кабінет.
Тому держава – вона у смартфоні, але Президента у смартфоні немає. Це той смартфон у кишені Президента.
Тому відзив на позов президентський офіс начебто відправив поштою у паперовому вигляді, а конверт десь загубився.
То чому на думку Президента Зеленського, суспільство не має права знати імена 5-6 менеджерів, на яких усе тримається?
Спробуйте самі зрозуміти, скріншот публікую.
Виглядає так, що на думку Офісу Президента України Президент України не володіє інформацією, про кого саме він говорив, згадуючи про 5-6 менеджерів.
Зараз світ потішається з інтерв'ю ватажка держави агресора. Пишуть, що той верзе нісенітниці, бо його ніхто не наважиться перепитати.
В Україні ж все не так. Правда ж?
Мудрий Верховний Суд у складі колегії суддів Касаційного адміністративного суду вирішив не поспішати.
Наступне засідання – 13 березня 2024 року о 09:30.

Текст 46: Менеджери Зеленського – суд у середу.
Виявилося, що Президент Зеленский довго терпів не дуже досконале командування Збройних Сил України.
Аж раптом не витримав. І як почав звільняти.
Але хоч звільнені і кажуть, що дізнаються про своє звільнення зі ЗМІ, ЗМІ все ж публікують їх імена і полишені з волі Верховного Головнокомандувача посади.
От до своїх 5-6 менеджерів Президент Зеленский претензій явно не має, бо про ні про звільнення, ні про всілякі там перезавантаження не чути.
Тільки хто вони, ті 5-6 менеджерів?
Хібе не маємо ми права знати поіменно чи не єдину на всю державу команду бездоганно досконалих талановитих і ефективних професіоналів?
Таємницю, звичийно, мали б розкрити наші сміливі, чесні, непідкупні, професійні журналісти.
Але ж їм ніколи, вони шепочуться з Президентом на закритих зустрічах.
І таке складається враження, що на тих закритих зустрічах нашим журналістам ясно пояснили, куди вони мають запхати свої гострі пера і не менш гострі язики.
Однак, хай мені одному на всю Україну цікаві імена членів президентської команди, зроблю все можливе аби дізнатися.
Справу за моїм позовом призначено до розгляду в судовому засіданні, яке відбудеться 14 лютого 2024 року о 09:30 год. у приміщенні Верховного Суду за адресою: вул. Князів Острозьких, 8, корпус 5, м. Київ, 01029.
Справа N990/11/24 Верховний Суд у складі колегії суддів Касаційного адміністративного суду
судді-доповідача – Смоковича М. І., суддів: Жука А. В., Мартинюк Н. М., Мацедонської В. Е., Уханенка С. А.,

Текст 47: ДБР русскоязичноє насолоджується безкарністю.
А ось і відповідь Територіального управління ДБР, розташованого у місті Києві, стосовно русскоязичного держиморди.
Цілком очікувано, ніхто того російськомовного негідника за порушення Закону України "Про забезпечення функціонування української мови як державної" до відповідальності не притягував і притягувати не збирається.
Виявляється, працівникам Територіального управління ДБР, розташованого у місті Києві, наголошено (!?) на неухильному дотриманні вимог Закону України "Про забезпечення функціонування української мови як державної" та вжитті вичерпних заходів з метою недопущення їх порушень.
Хто наголошував? Яких вичерпних заходів?
Відповідь нам відома: "А какая разніца"?
Знову ж таки, закон і права людини зручно порушувати саме "по-русски".
ДБР і їх кураторам президентського офісу на закон плювати. Це очевидно давно відомо.
Однак все ж нагадаю.
Відповідно до Закону України "Про Державне бюро розслідувань", на осіб рядового і начальницького складу Державного бюро розслідувань поширюється Дисциплінарний статут Національної поліції України, який передбачає наступні види дисциплінарних стягнень:
1) зауваження;
2) догана;
3) сувора догана;
4) попередження про неповну службову відповідність;
5) пониження у спеціальному званні на один ступінь;
6) звільнення з посади;
7) звільнення із служби.
Жодних наголошень.
І поки замість покарань за порушення закону нахабні держиморди насолоджуватимуться безкарністю, не бачити нам ні НАТО, ні Євросоюзу.

Текст 48: СБУ, ДБР і потужні російські шпигуни.
Пишуть, СБУ на хвильку відволіклося від стеження за "бігусами" і, бац – нейтралізовано "потужну агентурну мережу" військової контррозвідки ФСБ, яка діяла в Україні!
Затримано аж 5 потужних учасників потужної ворожої групи. Серед них – колишні потужні посадовці Головного управління розвідки Міноборони та Служби зовнішньої розвідки України, а також потужний співробітник обласного управління СБУ.
От якби СБУ ще виділило кілька потужних співробітників подивитися, що коїться всередині Державного бюро розслідувань.
Там роками нічим іншим, ніж обслуговуванням інтересів агресора не займаються.
Варто комусь опинитися під санкціями США – ДБР одразу готове до послуг. Обслуговують як не Деркача з Дубінським, так Портнова.
Тільки по одному з десятків зареєстрованих за заявами Портнова вже протухлих і смердючих кримінальних проваджень майже чотири роки у поті чола працюють 19 слідчих ДБР. Якщо додати до них ще 11 прокурорів – можна укомплектувати чотири бойові машини піхоти (ті ж "Бредлі"), а ще четверо залишаться у резерві.
Слідчі ДБР і прокурори до цього часу настільки бояться Портнова, що навіть не наважуються його допитати.
І навіть щоб написати постанову про відмову у допиті Портнова їм потрібно кілька місяців і ухвала слідчого судді.
По Портнов же "погрожував зґвалтувати "в рот". І слідчі з прокурорами явно ставляться до тієї обіцянки "русском стілє" дуже серйозно.
Не надто сміливим виглядає і СБУ.
Коли вже я їм заяву написав про ДБР.
У відповідь – тиша.
Знову за "бігусами" бігають.

Текст 49: Проблеми голови Верховного Суду.
Голова Верховного Суду Станіслав Кравченко 2 лютого повідомив, що судова влада в останні місяці зіткнулася із новою проблемою – слідчі дії та обшуки в судах без належних на те підстав та навіть без відповідних ухвал слідчих суддів.
Як приклад, голова Верховного Суду вказав на ситуацію з обшуками, які проводило Державне бюро розслідувань без ухвали слідчого судді 9 січня у Дніпровському районному суді Києва.
Але ж ще недавно, а саме у вересні 2023 року, той самий голова Верховного Суду Станіслав Кравченко зовсім не вважав обшуки без ухвал суду проблемою. Навпаки, нормальною практикою.
Щоправда, мова тоді йшла про обшуки не у судах чи у суддів, а у пересічних, як кажуть, громадян і юридичних осіб.
У серпні 2023 року в.о. Уповноваженого у справах Європейського суду з прав людини запитала позицію Верховного Суду стосовно певних справ, що розглядаються ЄСПЛ. Справи ті якраз стосувалися скарг громадян України на свавільні обшуки.
А 04 вересня 2023 року у своєму листі N4020/0/2-23 той самий голова Верховного Суду Станіслав Кравченко на 13 сторінках переконував Уповноваженого у справах Європейського суду з прав людини, що ті обшуки ніяка не проблема.
Що "з урахуванням плинності суспільних відносин, різноманітності життєвих ситуацій, передбачити абсолютно всі можливі випадки, за яких може проводитися втручання у приватне життя особи за відсутності для цього рішення суду, неможливо".
Виявилося однак, плинність суспільних відносин та різноманітність життєвих ситуацій охоплює не тільки "пересічних громадян", але і самих суддів, до яких теж можуть вдертися без ухвали і влаштувати погром.
І тут Його честь Станіслав Кравченко чомусь побачив проблему. І навіть серйозний виклик. І сказав, що Верховний Суд повинен бути лідером у питаннях захисту незалежності судової влади.
Хто має бути лідером у питаннях захисту прав і свобод людини громадянина голова Верховного Суду на цей раз не сказав.
Може, раніше говорив. Чи потім колись скаже.

Текст 50: ДБР русскоязичноє. Територіальне у місті Києві.
Я так розумію, ота "дбрівська" держиморда, що більше схожа на держиморду "фсбшну", оскільки вкладаючи затриманих обличчям у підлогу варнякає на мєнто-мусорском діалєктє чіста русского язика – киянин. Можливо навіть "потомствєнний".
Бо запит мій про те, чи було покарано цього персонажа за порушення обов'язку користуватися державною мовою при виконанні службових обов'язків Державне бюро розслідувань переадресувало до свого ж територіального управління, розташованого у місті Києві.
Що ж нам територіальні чиновники скажуть?

Текст 51: ДБР русскоязичноє.
Я неодноразово писав, що у ДБР давно і надійно окопалися проросійське угруповання.
Тому русскоязичні питання ДБРівських держиморд у "фсбшному" стилі при затриманнях аж ніяк не дивують.
Але русскоязичне гавкання чиновника ДБР – порушення закону.
Адже відповідно до Закону України "Про забезпечення функціонування української мови як державної", особи рядового і начальницького складу ДБР зобов'язані під час виконання службових обов'язків застосовувати державну мову.
Тому вирішив поцікавитися, а чи притягнули до відповідальності русскоязичного держиморду за порушення закону.
Направив до ДБР запит такого змісту:
На каналі Youtube Державне бюро розслідувань розміщено відео під заголовком "Відео затримання Романа ГРІНКЕВИЧА" де особа за кадром ставить затриманому питання російською мовою.
Прошу надати наступну інформацію:
Хто (прізвище, посада) на яких правових підставах і з якою метою здійснив запис зазначеного відео.
Хто (прізвище, посада) на яких правових підставах і з якою метою прийняв рішення про розміщення зазначеного відео на каналі Youtube Державне бюро розслідувань.
Хто (прізвище, посада) ставить затриманому на відео питання російською мовою.
Чи є особа, що ставить за триманому питання російською мовою, особою рядового чи начальницького складу ДБР, що має спеціальне звання.
Чи притягнуто особу, що ставить затриманому на відео питання російською мовою, до відповідальності за порушення встановленого законом обов'язку застосовувати під час виконання службових обов'язків державну мову.
Відповідь опублікую.

Текст 52: Рекомендації Президента Зеленського.
Президент України своїм Указом увів в дію рішення Ради національної безпеки і оборони України від 23 січня 2024 року "Про невідкладні заходи із забезпечення економічної безпеки на період дії правового режиму воєнного стану".
4 з 5 пунктів уведеного в дію рішення РНБО є рекомендаціями.
Рекомендація у пункті 1 адресована Президентові України. Тобто Президент Зеленський сам собі указом рекомендує утворити Раду з питань підтримки підприємництва в умовах воєнного стану. Сподіваюсь, Президент Зеленський оцінить рекомендацію Президента Зеленського позитивно.
Рекомендація у пункті 3 адресована Офісу Генерального прокурора, Державному бюро розслідувань, Національній поліції України, Бюро економічної безпеки України, Службі безпеки України. Цим серйозним структурам, серед іншого, рекомендовано утримуватися від проведення певних процесуальних дій у кримінальних провадженнях.
Рекомендації у пунктах 4 та 5 адресовані Офісу Генерального прокурора, а от виконувати ті рекомендації Офіс Генерального прокурора має спільно зі Службою безпеки України, Державним бюро розслідувань, Національною поліцією України, Бюро економічної безпеки України, Міністерством цифрової трансформації України та Міністерством юстиції України.
Рекомендовано, зокрема, виробити ефективні механізми забезпечення захисту підприємництва від можливих зловживань з боку правоохоронних органів, зокрема під час проведення окремих слідчих (розшукових) та інших процесуальних дій, у ході яких обмежуються права чи законні інтереси відповідних суб'єктів господарювання.
Але, громадяни, які можуть бути рекомендації у сфері кримінального процесу?
Яким чином у РНБО уявляють виконання цих рекомендацій?
Адже закон в Україні передбачає таку засаду діяльності прокуратури як незалежність прокурорів, існування гарантій від незаконного політичного, матеріального чи іншого впливу на прокурора щодо прийняття ним рішень при виконанні службових обов'язків?
Нагляд за додержанням законів органами, що провадять оперативно-розшукову діяльність, дізнання, досудове слідство – прямо передбачена законом функція прокуратури.
І все, що потрібно для захисту прав громадян, у тому числі і бізнесменів від протиправних посягань – це виконання прокурорами прямо передбачених законом функцій, а не якихось рекомендацій.
А рішення РНБО свідчить, що в Україні не діють Конституція і закони, а прокурори і слідчі керуються рекомендаціями, а насправді просто командами "згори".

Текст 53: Дух і походження Президента Зеленського.
У жилах Президента Зеленського тече українська кров, а в грудях б'ється вільне серце, яке постійно підказує "какая разніца" між ключовими питаннями і різними дрібницями.
Тому Президент Зеленський точно знає, що дрібницями, типу мобілізації, може займатися хтось інший, хоч би й уряд.
А от ключовий законопроєкт, який дасть змогу ухвалити комплексні зміни до законодавства та запровадити інститут множинного громадянства, нікому довірити не можна!
Бо українське громадянство має бути не тільки єдиним (як це встановлено статтею 4 Конституції), але і множинним!
А в цей час підлеглі українця за духом і походженням директора ДБР Сухачова "на чіста русском" питають напівголого затриманого: "Фамілія, імя, отчєство, дата рожденія".
У жилах цих упакованих краще за фронтовиків держиморд явно тече така ж українська кров, як у Президента Зеленського.

Текст 54: Ігор Мазепа, ДБР і прогалини в статусі.
Печерський районний суд 19 січня за клопотанням Офісу генпрокурора обрав запобіжний захід інвестбанкіру, засновнику Concorde Capital Ігорю Мазепі у вигляді тримання під вартою з альтернативою внесення застави у сумі 349 мільйонів гривень.
ДБР у своєму звичному стилі намагається притягнути до кримінальної відповідальності навіть не за порушення закону, а за використання прогалин у законодавстві.
Так нахабно і пишуть на своєму офіційному сайті:
Використовуючи прогалини у правовому статусі ділянок...
І хоча навіть "використання прогалин" ще не доведено, чиновники з ДБР безцеремонно стверджують, мовляв, щось там викрили.
А що ви хотіли, шановні співгромадяни, виборці, мудрий народ?
Обіцяли ж саджати, а вже далеко не перша весна на носі.
Тож якщо ми з Вами поки що на свободі, то не наша заслуга, а їх "нєдоработка".
Бігус з Дубінським не дадуть збрехати.
Вже як прислужували, як прислужували...

Текст 55: Спікерські вправи або "чудо-юдо бєззаконноє".
Публікую повністю текст колеги Станіслава Кунянського.
Оригінал тут.
Спікерські вправи
Що мене надихає, так це чиновницькі пояснення того, чому вони завжди все роблять правильно.
Зазвичай це дуже впевнена категоричність, з домішком повчань. Чиновник не може помилятися. Це інші – тупі і не розуміють всієї глибини проблеми.
Але найцікавіше, що такі пояснення часто спрацьовують. Тому що 99% їх адресатів ніколи не полізе хоча б поверхнево перевірити фактаж.
От сьогодні спікер парламенту Руслан Стефанчук видав журналістам справжнє докторсько-юридичне обґрунтування того, чому він закрив засідання Ради, замість того, аби поставити на голосування питання про відкликання Мар'яни Безуглої з посади заступника голови Комітету з питань нацбезпеки.
Далі без коментарів.
1. Доктор юридичних наук Стефанчук: "Порядок денний кожного пленарного засідання формує погоджувальна рада. Колективно. Представниками кожної фракції"
Ч. 1 ст. 25 Регламенту ВР: Порядок денний пленарних засідань Верховної Ради на кожний день пленарного тижня готується Апаратом Верховної Ради на підставі затвердженого розкладу пленарних засідань сесії Верховної Ради...
2. Професор Стефанчук: "Голова Верховної Ради України не бере участі в цих голосуваннях"
Ч. 2 ст. 73 Регламенту ВР: До складу Погоджувальної ради входять Голова Верховної Ради України, (...) з правом ухвального голосу
3. Академік Національної академії правових наук Стефанчук: "Тому коли на погоджувальній раді буде ухвалено рішення внести це або будь-яке інше питання до порядку денного, його буде винесено на розгляд. Тільки так"
Ч. 4 ст. 7 закону "Про комітети ВРУ", ч. 2 ст. 83 Регламенту ВР: (...) Пропозиція про відкликання (...) може бути внесена Головою Верховної Ради України або відповідним комітетом. Рішення щодо включення до порядку денного (...) пропозиції про відкликання (...) заступника голови та секретаря комітету зі своїх посад приймається на наступному пленарному засіданні Верховної Ради після дня внесення такої пропозиції.
P.S. Виявляється, я вже писав тут текст з заголовком "Чудо-юдо беззаконное".
Майже 15 років тому.

Текст 56: Позов про 5-6 менеджерів.
Тут пан Ткач, як казали за радянських часів, вчить нас Батьківщину любити.
Про реальність нагадує.
Розповідає, що попередній рік природним чином закінчився браком людей і ресурсів, сил і засобів на східних та південних фронтах. Мовляв, так і мало статися.
Правда? І ніхто ні в чому не помилився? Крім громадян, звичайно, які мають тісніше згуртуватися і більше віддавати?
Згадав пан Ткач і владоможців. Акуратненько згадав, без імен.
А мені цікаві імена. Хоча б тих 5-6 менеджерів, без яких нам усім гаплик. Без яких "буде менше ППО, буде менше допомоги"?
Мені одному хочеться дізнатися, без кого не може Президент Зеленський обійтися?
Журналістам ці імена відомі? То розкажіть і нам.
Чи не занадто швидко журналісти навчилися ставити виключно правильні питання?
Бо за неправильні питання тяжка журналістська доля не закине на закордонний курорт викривати тих, кого влада дозволить викривати?
Раз журналістам не цікаво, доведеться адвокатам ставити питання владі.
Верховний Суд
Позивач
Ігор Володимирович Головань
(...)
Відповідач
Президент України
Володимир Олександрович Зеленський
(...)
ПОЗОВНА ЗАЯВА
про визнання дій протиправними та зобов'язання вчинити певні дії
1. Суть спору та обґрунтування порушення прав позивача
19.12.2023 Президент України В. О. Зеленський дав підсумкову пресконференцію. У цьому інтерв'ю Президент Зеленський, серед іншого, сказав таке:
Що стосується моєї команди, якщо я позбавлюсь своєї команди, у мене вона невелика, 5-6 менеджерів, то ми стаємо з вами слабкішими, буде менше ППО, буде менше допомоги. При всій повазі до вашої риторики, просто не можу дозволити цього собі.
Тобто чинний Президент повідомив суспільству, що до його команди входять п'ять або шість менеджерів, яких він не вважає за можливе замінити іншими особами через ризики для національної безпеки.
19.12.2023 позивач, на підставі Закону України "Про доступ до публічної інформації", направив відповідачу електронною поштою запит на інформацію. У цьому запиті позивач зазначив таке:
Під час підсумкової пресконференції 19 грудня 2023 року Президент України Володимир Зеленський сказав: "Що стосується моєї команди, якщо я позбавлюсь своєї команди, у мене вона невелика, 5 – 6 менеджерів...".
Прошу повідомити, кого саме мав на увазі Президент України, згадуючи "5 – 6 менеджерів", з зазначенням прізвищ і посад.
При підготовці відповіді на цей запит прошу врахувати правову позицію Великої Палати Верховного Суду (Справа N9901/337/21, 19 жовтня 2023 року). Зокрема, що механізм оприлюднення інформації (інтерв'ю, коментар, виступ, публікація тощо), як і використані для цього засоби (друковані видання, вебсайти, соціальні мережі, інші медіа тощо), для не має значення для застосування приписів Закону "Про доступ до публічної інформації". Обов'язок оприлюднювати достовірну, точну та повну інформацію), є загальним. Тобто цей обов'язок розпорядник інформації має виконати незалежно від того, чи мова йде тільки про ту інформацію, яка прямо визначена як обов'язкова до оприлюднення чи мова йде про добровільне оприлюднення іншої публічної інформації, що не входить до переліку, визначеного у частині першій статті 15 Закону України "Про доступ до публічної інформації".
Також через електронну форму на сайті Офіційного інтернет-представництва Президента України позивач направив запит ідентичного змісту.
У відповідь на ці запити позивач отримав лист від Офісу Президента України N22/1-09/5761 від 27.12.2023, яким було відмовлено у наданні запитуваної інформації, через те, що ці запити "не можуть розглядатися як запити на інформацію, оскільки їх зміст не відповідає вимогам Закону України "Про доступ до публічної інформації".".
Позивач є запитувачем інформації в розумінні п. 1 ч. 1 ст. 12 Закону України "Про доступ до публічної інформації".
Відповідно до ч. 2 ст. 19 зазначеного Закону, запитувач має право звернутися до розпорядника інформації із запитом на інформацію незалежно від того, стосується ця інформація його особисто чи ні, без пояснення причини подання запиту.
Відтак, незалежно від того, стосується запитана інформація позивача чи ні, він має право оскаржити до адміністративного суду відмову у задоволенні запиту на інформацію, а також будь-які інші рішення, дії чи бездіяльність розпорядників інформації, що порушили законні права та інтереси запитувача, на підставі пунктів 1, 7 ч. 2 та ч. 3 ст. 23 Закону України "Про доступ до публічної інформації".
2. Обґрунтування позовних вимог
2.1. Відмова у наданні запитаної інформації є неправомірною
Наполягаємо на тому, що наявна у Президента Зеленського інформація про 5-6 менеджерів яких неможливо "позбавитись" через загрозу "стати слабкішими" і ризики того, що "буде менше ППО, буде менше допомоги" – становить суспільний інтерес.
Суспільство має право знати імена осіб, які є настільки важливими для функціонування держави.
У відповіді на запит позивача міститься посилання на п. 2 ч. 5 ст. 19 Закону України "Про доступ до публічної інформації", відповідно до якого запит на інформацію має містити загальний опис інформації або вид, назву, реквізити чи зміст документа, щодо якого зроблено запит, якщо запитувачу це відомо.
Акцентуємо увагу суду на тому, що позивачу не було відмовлено в задоволенні запиту на підставі п. 1 ч. 1 ст. 22 зазначеного Закону – через те, що розпорядник інформації не володіє і не зобов'язаний відповідно до його компетенції, передбаченої законодавством, володіти інформацією, щодо якої зроблено запит.
Натомість позивачу було відмовлено в задоволенні запиту на підставі п. 4  ч. 1 ст. 22 зазначеного Закону – через недотримання вимог до запиту на інформацію, передбачених ч. 5 ст. 19 цього Закону.
Однак, у запиті позивача був чітко зазначений загальний опис інформації, щодо якої зроблено запис. Вважаємо, що з такого загального опису будь-який розсудливий безсторонній спостерігач міг зрозуміти, про яку саме інформацію йдеться.
Відтак, є необґрунтованим посилання відповідача на п. 2 ч. 5 ст. 19 Закону України "Про доступ до публічної інформації", оскільки запит насправді містив загальний опис запитаної інформації.
Отже, відмова в задоволенні запиту не відповідає п. 4 ч. 1 ст. 22 зазначеного Закону, а тому є протиправною.
Також, відповідно до норми п. 6 ст. 14 Закону України "Про доступ до публічної інформації", розпорядники інформації зобов'язані надавати та оприлюднювати достовірну, точну та повну інформацію, а також у разі потреби перевіряти правильність та об'єктивність наданої інформації і оновлювати оприлюднену інформацію.
Відповідно до згаданої у запиті правової позиції ВП ВС у справі 9901/337/21, (постанова від 19.10.2023), інтерв'ю є одним з механізмів оприлюднення публічної інформації. Обов'язок оприлюднювати достовірну, точну та повну інформацію є загальним. Тобто цей обов'язок розпорядник інформації має виконати незалежно від того, чи мова йде тільки про ту інформацію, яка прямо визначена як обов'язкова до оприлюднення чи мова йде про добровільне оприлюднення іншої публічної інформації, що не входить до переліку, визначеного у частині першій статті 15 Закону України "Про доступ до публічної інформації".
Іншими словами Президент Зеленський повідомив суспільству явно неповну інформацію і не назвав жодних імен "5-ти-6-ти менеджерів" незважаючи на те, що з його власних слів випливає їх надзвичайна важливість і безальтернативність для держави.
Тобто Президент Зеленський фактично визнав, що у його володінні як суб'єкта владних повноважень-розпорядника публічної інформації наявна відображена та задокументована певними засобами на певних носіях інформація про згаданих "менеджерів".
Однак, Президент ухилився від оприлюднення та надання у відповідь на запит цієї інформації попри те, що вона очевидно становить суспільний інтерес.
2.2. Відповідь на запит позивача надана несвоєчасно
Відповідно до ч. 1 ст. 20 Закону України "Про доступ до публічної інформації", розпорядник інформації має надати відповідь на запит на інформацію не пізніше п'яти робочих днів з дня отримання запиту.
Позивач направив запит відповідачу електронною поштою 19.12.2023 о 20:09, і він був зареєстрований в Офісі Президента України 20.12.2023 за N4887.
Тобто відповідь на запит мала бути надана не пізніше 25.12.2023, проте, її було надано лише 27.12.2023 – поза межами встановленого законом строку.
2.3. Відповідь на запит позивача не відповідає встановленій формі
Відповідно до п. 1 ч. 4 ст. 22 Закону України "Про доступ до публічної інформації", у відмові в задоволенні запиту на інформацію має бути зазначено прізвище, ім'я, по батькові та посаду особи, відповідальної за розгляд запиту розпорядником інформації.
Однак, у наданій позивачу відповіді не було зазначено по батькові особи, відповідальної за розгляд запиту.
3. Вимоги
ПРОШУ:
1. Визнати протиправними дії Президента України Зеленського Володимира Олександровича, які полягають у відмові в задоволенні запиту на інформацію Голованя Ігоря Володимировича від 19.12.2023 (зареєстрованого в Офісі Президента України 20.12.2023 за N4887) шляхом надання відповіді листом Офісу Президента України  N22/1-09/5761 від 27.12.2023 з порушенням пункту 4 частини 1 статті 22, пункту 1 частини 4 статті 22 та частини 1 статті 20 Закону України "Про доступ до публічної інформації".
2. Зобов'язати Президента України Зеленського Володимира Олександровича повторно розглянути запит на інформацію Голованя Ігоря Володимировича від 19.12.2023 (зареєстрований в Офісі Президента України 20.12.2023 за N4887) і надати наявну публічну інформацію, що становить суспільний інтерес, про яку він стверджував на підсумковій пресконференцію від 19.12.2023, оприлюдненій в мережі Інтернет за адресою https://www.youtube.com/live/6h_VI1zrA48 – а саме інформацію про прізвища і посади "5-6 менеджерів", про яких він згадував зазначаючи: "Що стосується моєї команди, якщо я позбавлюсь своєї команди, у мене вона невелика, 5-6 менеджерів, то ми стаємо з вами слабкішими, буде менше ППО, буде менше допомоги".
(...)
4 січня 2024 року І. В. Головань

Текст 57: Зеленський і консерви.
Журналіст американського журналу "Time" Саймон Шустер у своїй книзі описує харчування команди президента Володимира Зеленського (чи не тих 5-6 менеджерів?) у перші дні повномасштабного вторгнення.
"Їжі було небагато. Солодощі роздавали на зустрічах, а на спільній кухні були м'ясні консерви з черствим хлібом. "
Знайомий стиль.
Згадав оповідання, що називалося, наскільки пам'ятаю, "Солдатський хліб", що його довелося читати у перших класах школи.
Про те, як Ленін у Смольному сидів без хліба, а тому вождя світового пролетаріату підгодовував окрайцем зі свого речового мішка солдат, який забрів туди по дорозі з фронту почитати декрет про землю.
Я сам з початку повномасштабного весь час у Києві і особливих проблем з продуктами не помітив.
Президентський офіс харчування Верховного Головнокомандувача не міг організувати?
Хоча про що я. Хіба Офіс має займатися такими дрібницями?

Текст 58: Автора!.
В мережі так багато квартальної акторки, яка дожартувалися про Скадовськ.
Ми тепер знаємо не тільки її ім'я та прізвище, але і улюблені місця відпочинку.
Але ж у когось виникла ідея вигадати щось таке, хтось написав той текст, хтось той "шедевр" з усіх боків обсмоктував і удосконалював, перш ніж вивалити в очі і вуха публіки.
Може я не досить уважний, але я не бачу в мережі імен учасників творчої команди.
Не кажучи вже про вибачення.
А тому вони нам ще не раз на роялі зіграють.
Руки... ні, не руки, інший орган пам'ятає, як це робиться.

Автор 2 - ОЛЕКСІЙ ГАРАНЬ
Текст 59: Не розхитувати човен: нам потрібно підтримати нове військове керівництво.
Не встиг дати інтерв'ю "Галичині" із закликом, який у заголовку, як з'явилося повідомлення, що новий командувач ТрО керував Внутрішніми військами при розгоні Майдану, а командувач Об'єднаних сил ЗСУ Сергій Наєв заявив, що дізнався про своє звільнення зі ЗМІ. Ох. І тим не менше, попри небезпеку "підставитися", вважаю за необхідно повторити основні тези зі свого інтерв'ю.
1. в Офісі Президента, очевидно, створювали такий ореол політичної конкуренції. Все ж певна частка відповідальності є і на нашій опозиції, оскільки ми бачимо, як вона намагалася протиставити Залужного Зеленському. Але більша відповідальність, безумовно, на владі. І все це призвело до того, що, зрештою, було ухвалено рішення замінити Залужного. На мою думку, це не дуже сприятливий для цього час, оскільки саме зараз іде питання про постачання зброї Україні.
2. Ми не знаємо, чи піде Залужний у велику політику, не знаємо, яким він може бути політиком, не знаємо, чи хоче він цього і чи має хист до політики. Певною мірою Залужного виштовхують у політику. Але чи це відбудеться, я не знаю. Навіть більше, я не хотів би, щоб це відбувалося тепер, під час війни. Поки що він утримався від якихось критичних заяв чи випадів – і це гідна поведінка.
3. Ми повинні сконсолідуватися навколо нашого нового військового керівництва. Ми не маємо ставити під сумнів його спроможності. Сирський – бойовий, заслужений генерал, він успішно провів оборону Києва, Харківську операцію. Ми маємо розуміти, що росія робить і буде робити різноманітні вкиди з метою дискредитації нового керівництва. На жаль, деякі наші журналісти це підхоплюють. Нам нині дуже важливо не потрапити в цю російську інформаційну операцію. Натомість нам потрібно підтримати нову команду військового керівництва країни.
4. Нині дуже важливо, щоб у військовому керівництві залишилися Залужний і його команда, зокрема генерал Забродський, який на початку війни вийшов з політики й повернувся до військових справ. Не хочеться втрачати такий цінний кадровий ресурс. Ці люди нам потрібні так само, як і демонстрація єдності!
5. Є два питання, без розв'язання яких жодне військове керівництво не зможе рухатися вперед: мобілізація та отримання зброї. А це саме сфера відповідальності нашого політичного керівництва. Нагадаю, що частина проблем з мобілізацією розпочалися тоді, коли було ухвалено рішення "оптом" звільнити всіх обласних військкомів і на їх місце поставити хороших людей, проте які не мають належного професійного досвіду.
Якщо в нас будуть військові успіхи, то це додасть аргументації команді Зеленського говорити про правильність рішення щодо відставки Залужного. Але ми маємо налаштовуватись на тривалу боротьбу й розуміти, що чимало в ході війни надалі залежатиме саме від правильних політичних рішень керівництва країни.

Текст 60: Чи варто оприлюднювати персональні рейтинги військових і порівнювати з політиками?.
А от не певен, чи треба це робити. Звісно, закриті дослідження варто робити. А от оприлюднювати? На початку інвазії була неформальна домовленість не ставити президентські рейтинги і рейтинги політичних партій. Так начебто і не роблять. Але тепер ми ставимо рейтинги довіри/недовіри до інституцій, до персоналій політиків, а тепер і до персоналій генералів.
І всі починають обговорювати, зазвичай під кутом "всьо пропало". Ну й Росія, тут як тут, із своїми ІПСО. Та й на Заході все більше починають говорити про "повернення політики" і втрату національної єдності українців.
Так само із падінням віри українців у правильності напрямку країни. Згідно з останнім опитуванням Київського міжнародного інституту соціології українці тут розкололися практично навпіл: "правильному" – 44%, неправильному – 46%. Що цікаво, що такий результат насамперед за рахунок західного макрорегіону. У трьох інших макрорегіонах невелика перевага у "правильного" напрямку. Але зрештою це не так вже й важливо, бо у травні 2022 р. співвідношення було 68% на 16%!
Тенденція, на жаль, очевидна. Вона підтверджується і опитуваннями Фонду "Демократичні ініціативи" імені Ілька Кучеріва і соціологічної служби Центру Разумкова. Ну й всі медіа, не кажу вже про соцмережі виходять під відповідними сенсаційними заголовками.
Але! Аби бути академічно точним, перед війною в правильності напрямку розвитку було переконано лише 20%, тобто нинішній показник все одно, попри всі проблеми, в 2,5 раза вище, ніж до війни (увага, графік охоплює опитування лише по грудень).
І не забуваймо, що, згідно з грудневим опитуванням Фонду "Демократичні ініціативи" і соціологічної служби Центру Разумкова, 88% українців, попри всі труднощі, продовжують вірити у Перемогу. І регіональних відмінностей практично немає.
Так само як практично немає відмінностей у вікових групах.

Текст 61: Як 9 травня програло 8-му травня (дані опитувань).
Офіційне наближення до європейських традицій відзначення дати закінчення Другої світової війни було розпочате після Революції Гідності. У 2015 році Верховна Рада в рамках декомунізації проголосувала відповідний закон, а Президент Порошенко підписав указ "Про заходи з відзначення у 2015 році 70-ї річниці Перемоги над нацизмом у Європі та 70-ї річниці завершення Другої світової війни". Так було запроваджене одночасне відзначення Дня пам'яті та примирення 8 травня та Дня Перемоги над нацизмом 9 травня.
І суспільство було настроєне на цей компроміс. Як свідчило опитування, яке провів Фонд "Демократичні ініціативи" імені Ілька Кучеріва спільно з соціологічною службою Центру Разумкова у квітні 2021 року, 41% респондентів підтримував одночасне відзначення пам'ятних дат 8 і 9 травня. Однак вагома частина (31%) продовжувала наполягати на святкуванні лише Дня перемоги над нацизмом 9 травня. Прикметно, що підтримка варіанту відзначення лише Дня пам'яті та примирення 8 травня впродовж шести років залишалася незмінною (близько 9%).
Така неоднозначність у сприйнятті цих двох календарних дат була пов'язана з тим, що у суспільстві відбувалося "змагання" загальносвітового концепту "Другої світової війни" з усталеним для пострадянського населення концептом "Великої Вітчизняної війни". Навіть у 2021 р. за даними наших опитувань концепт "Великої Вітчизняної війни" як перемоги лише радянського народу набув 37%. Натомість визначення Дня Перемоги як перемоги Антигітлерівської коаліції у Другій світовій війні підтримувалося лише чвертю опитаних.
Остаточний злам відбувся тільки після повномасштабної інвазії у лютому 2022 р. За даними групи "Рейтинг", у квітні 2022 р. 80% українців почала розглядати 9 травня як День пам'яті жертв Другої світової війни, а не як День перемоги.
Якщо ж розглядати День Перемоги на тлі інших свят за ступенем важливості, то згідно з даними опитувань КМІС, ще у 2010 році День Перемоги був одним із найважливіших свят, за популярністю (58%) воно поступалося лише Різдву, Новому року та Великодню. Але згодом ця історична дата почала поступатися багатьом релігійним і світським святам. А з початком повномасштабної російсько-української війни лише кожен десятий респондент зазначив важливість цієї дати. Натомість сучасні драматичні події зумовили зростання кількості тих, хто цінує День захисника України (58%) та День Незалежності України (64%).
Так День перемоги, який відзначався 9 травня, перестав бути сакральним днем для українців з огляду на те, що ця дата дуже активно святкується у Росії як мілітаристське агресивне свято. Через російську агресію багато українців свідомо відсахнулися від цієї дати, все більше підтримуючи традицію вшанування полеглих воїнів у Другій світовій війні у загальноєвропейський день 8 травня. До того ж сучасна визвольна війна є більш актуальною для нації, тому події Другої світової війни природнім чином відходять на задній план.
Тож цілком логічно, що з 2023 року Україна офіційно перейшла на єдину дату – 8 травня – як День пам'яті та перемоги над нацизмом у Другій світовій війні 1939-1945 років.

Текст 62: Скільки українців готові до мобілізації?.
На початку лютого 2022 р., тобто якраз напередодні російської інвазії, "Демініціативи" вирішили запитати про те, що робитимуть українці в разі війни. 22,5% виявили готовність воювати на фронті. Висока цифра! "Демініціативи" ходили тоді по ключових західних посольствах, намагаючись переконати їх забезпечити термінову допомогу. Але на Заході вірили, що Україна довго не протримається. Помилилися.
"Демініціативи" повторили ці запитання наприкінці березня цього року. Цікаво, що пропорції приблизно ці самі. 3% вже воюють. 7% опитаних висловили готовність приєднатися до сил оборони в разі мобілізації, 9% – готові приєднатися до сил оборони у разі, якщо військові дії наблизяться до місця їхнього проживання (хоча, скажемо, чесно, тоді може бути пізно, підготовку треба розпочинати терміново!).Сумарно, 19% готові бути на фронті.
Ще 35% надають посильну невійськову допомогу.
Ну й 29% – це ті, хто думає про себе, а не про країну. Люди – слабкі і грішні, тож ця категорія є в усіх країнах. Тут не треба дивуватися.
Але наголосимо ще раз – 19% – висока цифра. Це і є наш резерв для мобілізації. Чому ж не все так гладко, як хотілося б.
Є об'єктивні причини: затягування війни, нестача західної техніки, кров та страждання, загибель близьких людей. Нас приспали надоптимістичними заявами, отож були завищені сподівання. Скандали у владі, роздуті телеграмом і ютубом, які, на жаль, за нашим опитуванням, є основними джерелами про війни. Відчуття відсутності справедливості ("хто з родичів наших можновладців на фронті"?). Непродумана комунікаційна стратегія як з мобілізації, так і з поставленням на облік тих, хто перебуває за кордоном. На облік треба ставати, але коли підривається довіра до держави і немає достатніх і вчасних роз'яснень, то відновлювати цю довіру тяжко.
Тож потрібна відповідна комунікаційна стратегія влади, а головне – чесна розмова із суспільством.

Текст 63: "Спроба Бразилії забезпечити участь Путіна у саміті G-20 шкодить пріоритетам її головування".
Саміт лідерів G-20 в Ріо-де-Жанейро у листопаді цього року – історична можливість для бразильського уряду привернути увагу до актуальних питань глобального порядку денного та показати себе ключовим гравцем у пошуках рішень найскладніших сучасних викликів, таких як зміни клімату, голод та необхідність реформування міжнародних організацій, багато з яких ще не адаптувались до умов нового мультиполярного світу XXI століття. У цих трьох сферах, визначених Бразилією як пріоритети під час її головування у G20, рішучі дії на часі, більш ніж ніколи у минулому.
Дані Організації Об'єднаних Націй з питань харчування та сільського господарства (ФАО) свідчать, що у світі приблизно 750 мільйонів людей страждають від голоду. Це призводить до величезних людських страждань і постійно підвищує ризик геополітичної нестабільності та міграційних криз. У сфері запобігання кліматичним змінам світ потребує невідкладних кроків, щоб запобігти такій ситуації, коли підвищення температури та екстремальні погодні явища зроблять протягом наступних десятиліть такі регіони, як Близький Схід, непридатними для проживання. У той же час, реалізація реформ у структурі глобального управління є пріоритетною. Врешті-решт неприпустимо, що, наприклад, вже вісімдесят років після свого заснування Міжнародний валютний фонд все ще жодного разу не був очолений громадянином країни, що знаходиться поза Європою. Так само, склад Ради Безпеки ООН відображає світ 1945 року, а не 2024 року, серйозно ставлячи під сумнів легітимність своїх рішень.
Однак дискусія, яка триває вже з минулого року, може відволікти увагу від самого саміту. Чи приїде очільник Росії Володимир Путін на зустріч лідерів у Ріо-де-Жанейро, чи РФ буде представлена своїм міністром закордонних справ, як це було у під час останніх двох самітів G20 у 2022 році в Індонезії та у 2023 році в Індії. У минулому році Міжнародний кримінальний суд (МКС) видав ордер на арешт Путіна за звинуваченням його у викраденні тисяч дітей в Україні внаслідок російської агресії проти цієї країни. Як підписант Римського статуту – міжнародної конвенції, на якій ґрунтується вся діяльність МКС, Бразилія в принципі зобов'язана затримати президента Росії. Такий сценарій є чисто гіпотетичним. Але якщо Путін не отримає гарантії від Бразилії, що його не заарештують, він не поїде до Ріо-де-Жанейро. Зіткнувшись з такою ж дилемою, уряд Південно-Африканської Республіки – країни, яка також підписала та увела в дію Статут, вирішив "не запрошувати" Володимира Путіна на саміт BRICS, що минулого року провела Південна Африка.Як заявив екс-президент Південно-Африканської Республіки Табо Мбекі: "Ми не можемо сказати президенту Путіну: 'будь ласка, приїжджайте до Південної Африки', а потім затримати його. Водночас ми не можемо сказати, що він може приїхати і не затримувати його – тому що ми порушили б наш закон, а ми не можемо поводитися як уряд, що не шанує право".
Одним з найневдаліших втручань у геополітику з часу його повернення до палацу Планальту (примітка перекладача: офіційна робоча резиденція президента Бразилії) були слова Лули в інтерв'ю у вересні 2023 року, що Путін не буде арештований, якщо приїде до Бразилії на саміт G20, ігноруючи, що це рішення належить не виконавчій владі, а судовій. Після шквальної критики від різних організацій з прав людини, Лула відкликав свої слова, але не без закиду на адресу МКС щодо упередженості його проти країн, що розвиваються, і навіть натякнув на намір розглянути можливість виходу Бразилії із складу цієї міжнародної установи. Це були заяви, які по своїй суті глибоко суперечать традиційним засадам бразильської зовнішньої політики. У спробі відстояти свою позицію президент навіть заявив, що не знає нічого про МКС – це було справжнім соромом для президента, який пишається своїм досвідом у справах геополітики.
В кінці минулого року бразильський уряд надав Міжнародній комісії з міжнародного права ООН документ у вигляді правової думки, в якій намагається юридично обґрунтувати можливість прибуття російського президента в Бразилію. Документ обстоює право невиконання ордерів МКС про затримання глав держав, чиї країни не є підписантами Римського статуту – таких як Росія (відкликала свій підпис у 2016 році), США, Китай, Індія та Ізраїль, серед інших. Теза сприймається експертами як слабка, і Міжнародний кримінальний суд до того вже визначився з цього питання: Йорданія, яка представила подібні аргументи та не затримала тодішнього президента Судану в 2017 році, незважаючи на дійсний судовий ордер, порушила Римський статут.
Така діяльність бразильського уряду привертає увагу через те, що дуже малоймовірно, що Путін приїде. Сам переліт над територією хоч однією з 124 країн-учасниць Римського статуту може бути ризиком для президента Росії. Однак бразильська позиція змушує західні уряди готувати "план Б" на випадок присутності на саміті Путіна, включаючи можливе скасування в останню хвилину участі своїх лідерів. Ця лише гіпотетична ситуація може відволікти увагу від пріоритетів бразильського президентства. Таким чином, стратегія Бразилії збільшує ризик того, що саміт запам'ятається аж до самого початку його засідання суперечками про можливу участь Путіна, а не через амбітні цілі, яких Бразилія хоче досягти у боротьбі з голодом та зміною клімату.

Текст 64: "Історичні" вибори у Мексиці: "каральне голосування" та вплив на Україну.
2 червня у Мексиці відбуваються загальні вибори, які незалежно від результатів вже можуть вважатися історичними. По-перше, це найбільші такі вибори за всю історію країни. По-друге, найбільш ймовірно, що після їхнього завершення країну вперше очолить жінка. Однак чого очікувати Україні від результатів? Чим керуються виборці у Мексиці та інших країнах Латинської Америки? Нещодавно експерти Фонду "Демократичні ініціативи" ім. Ілька Кучеріва та Школи політичної аналітики НаУКМА обговорили ці та інші питання разом із українськими дипломатами, що займаються регіоном, та мексиканським консультантом з виборчих кампаній Луїсом Естрадою. У цьому огляді відповідаємо на найбільш значущі для України питання у день виборів в одній із найбільш впливових країн Латинської Америки.
Під час загальних виборів у Мексиці 2 червня 2024 року майже 100 млн. виборців голосують за кандидатів на близько 20 тис. виборних посад. Обирають президента, а також депутатів обох палат Конгресу, мера Мехіко та губернаторів восьми штатів. Така кількість "залучених" у виборчий процес робить ці політичні перегони найбільшими за всю історію країни. Водночас, це не єдина особливість цих виборів. Вперше країна обирає президенку, а не президента, оскільки обидві основні кандидатки – Клаудія Шейнбаум від партії "Морена", яку підтримує правляча коаліція "Продовжимо творити історію" (Sigamos Haciendo Historia), та Сочіль Гальвес, яку підтримує коаліція опозиційних партій, – жінки.
Хто б не очолив країну, постане перед наростаючою горою проблем. Згідно з різними опитуваннями, ключовим питанням для виборців є безпека. Медіа пишуть, що у Мексиці організована злочинність стала настільки потужною, що обдирає усіх – від заправних станцій до фермерів, що вирощують авокадо. "Навіть найбідніші мешканці Мексики є об'єктами здирництва з боку злочинних угруповань. Стрімко зростає кількість мексиканців, які тікають до США, називаючи насильство та здирництво основною причиною міграції", – пише американське видання NPR.
Дуже високим є також рівень убивств. Щороку у країні вбивають понад 30 тис. осіб. Для порівняння у США цей показник майже удвічі нижчий. Ця передвиборча кампанія вже також стала найбільш смертоносною – понад 30 кандидатів загинули від рук злочинців.
Ще одним викликом може стати економіка. Bloomberg зазначає, що економічне зростання Мексики упродовж останніх років в середньому становило трохи більше 2% на рік, що набагато нижче, ніж в інших країнах, що розвиваються. І хоч після завершення пандемії країна розвивалася краще, ніж того очікували аналітики, 2024-й рік може стати складним в контексті економічного розвитку, "що стане викликом для нового президента, враховуючи стійку інфляцію, високі процентні ставки та найбільший бюджетний дефіцит з 1980-х років". Слід утім відзначити, що в часи президентства чинного лідера Андреса Мануеля Лопеса Обрадора (АМЛО) "зменшилася кількість людей, які живуть у бідності, щоденна мінімальна заробітна плата зросла більш ніж удвічі в реальному вираженні до 248,9 мексиканських песо, або близько $14,7; а уряд виділив близько $43 млрд на соціальні програми цього року, більше половини з яких призначені для людей похилого віку".
Водночас критики закидають президентові Лопесу Обрадору скочування країни в в популізм та навіть авторитаризм. "Останніми роками побутує занепокоєння тим, як популізм загрожує демократії. І не тільки в Латинській Америці, а й у Європі, навіть у Сполучених Штатах. Також стурбованість породжує те, що ті президенти та уряди, які впливають на демократію, руйнуючи демократичні політичні інститути, здебільшого є правими. Однак одним з основ демократії, який більшість країн ще не усунула, лишаються вибори. Звичайно, в Латинській Америці є Венесуела, Куба, Нікарагуа, можливо, Сальвадор. Але решта країн, зокрема Мексика, все ще мають вибори. І ці вибори демонструють, що більшість країн, крім тих, які я щойно згадав, змінювали партії від одних виборів до інших і голосували проти чинної влади", – зазначив під час експертної дискусії, організованої Фондом "Демократичні ініціативи" ім. Ілька Кучеріва та Школою політичної аналітики НаУКМА, професор Незалежного мексиканського інституту технологій (ITAM), засновник і генеральний директор консалтингової компанії SPIN-Taller de Comunicación Política Луїс Естрада Страффон. Зміна уряду у цих країнах, на думку експерта, означає, що електорат "карає" погані уряди і виборцям не важливо, чи це ліві чи праві.
"Ідеологія є не настільки важливою в наших культурах, як, наприклад, в Європі. Фактично, політичні партії в Європі походять безпосередньо з ідеології, а в Мексиці та Латинській Америці – навпаки. Політичні партії створюються сильними харизматичними лідерами, яких ми тут називаємо "caciques" – неідеологічні лідери – тому вони не мають ідеологічних коренів, як у Сполучених Штатах чи в Європі", – пояснює Луїс Естрада Страффон.
Професор Страффон продемонстрував дію "карального голосування" мексиканських виборців на прикладі голосування на виборах 2015, 2018 та 2021 років (його також видно на графіку "Розподіл голосів між політичними партіями на парламентських виборах 2015, 2018 та 2021 років"). Так, у 2018-му році, під час президентських виборів, коли переміг чинний президент та представник партії "Морена" Андрес Мануель Лопес Обрадор, видно як партія "Морена", яка представлена коричневим кольором, забирає голоси від Інституційно-революційної партії (PRI), представленої червоним, від Партії національної дії (PAN), представленої синім, і від Партії демократичної революції (PRD), представленої жовтим. "Вона забирає голоси у всіх цих партій, які "каралися" виборцями... Однак у 2021 році, які є першими проміжними виборами, тобто проміжними виборами для Андреса Мануеля Лопеса Обрадора, половина Морени переходить до решти партій. Вони повертаються до PAN, до PRD та PRI" – зазначає експерт. На його думку, це було найбільше "каральне голосування" в проміжних виборах в історії Мексики стосовно Андреса Мануеля Лопеса Обрадора, і це те, що демонструє, як електорат у Мексиці сприймає невиконання урядом своїх обіцянок. "І неважливо, чи виною цьому COVID-19, чи війна в Україні, як неодноразово заявляв президент. Неважливо, чи є дефіцит нафти у світі. Електорат знає, що уряд несе відповідальність за те, що він не виконав. І електорату неважливо чи уряд обіцяє більше і більше звершень в майбутньому. Якщо він досі не виконав попередніх обіцянок, важко повірити, що він зможе виконати їх наступного місяця або ж наступного року", – наголосив експерт.

Текст 65: Три несподіванки з опитування до Дня Незалежності.
8-15 серпня Фонд "Демократичні ініціативи" імені Ілька Кучеріва спільно з соціологічною службою Центру Разумкова провів загальнонаціональне опитування. Багато вже сталих позитивних цифр щодо гордості бути громадянином України (88%), волонтерство (71%), почуття надії, що переважає над усіма іншими (61%) тощо.
Але кілька показників виявилися несподівано високими для мене. 69% проти 24% вважають, що за роки війни суспільство стало більш згуртованим. І це на тлі "зради", "всьо пропало", взаємних звинувачень влади і опозиції, і всередині них самих, що лунають з соціальних мереж та й навіть ТБ і радіо. Крім слова "хейт" навіть на каналах, які себе мають поважати, вже легітимізувалося слово "ср...ч між українцями". А от самі українці говорять про зростання згуртованості. Не в перший раз суспільство виявляється мудрішим за тих, хто якраз мав би нас гуртувати.
Ламається стереотип про те, що українці масово прагнуть виїхати закордон. 86% (проти 8%) хоче будувати життя в Україні! Щоправда, серед молоді таких 74% (проти 17%). Але молодь завжди більше прагнула до подорожей, нових країн, більш рішуча щодо змін. І крім того перебування за кордоном не означає зради країни, бо і там робляться для України дуже корисні речі. Тут, звісно, можна наводити дані про опитування закордоном щодо повернення додому. Але ми маємо розуміти, що чим довше проживання закордоном, тим більше інтеграція в західне суспільство. А ми говоримо саме про тих, хто перебуває в Україні.
І нарешті про те, в якому напрямку рухається країна. Згадаймо, що перед війною тих, хто вважав, що в правильному, було лише 20%, під час війни ця цифра різко зросла до 60% у березні 2023 р., зокрема, через перегріті оптимістичні очікування щодо українського контрнаступу, а згодом із зрозумілих причин почала знижуватися. У червні 2024 р. згідно з опитуванням Центру Разумкова, частка тих, хто вважає, що події в Україні розвиваються у правильному напрямі, менша, ніж тих, хто вважає, що в неправильному (відповідно 33% і 47%), однак, їх співвідношення все ж залишається кращим, ніж перед початком повномасштабної війни (у грудні 2021 р. – відповідно 20% і 65,5%).
І от в серпні наше опитування показало що оптимісти знову взяли гору: з невеликою перевагою, але все ж таки.
Чому відбулася така зміна? Згадаймо, що опитування проводилося 8-15 серпня, а 6 серпня почалася Курська операція. Війна – це війна, ми не знаємо, що буде далі, чи вдасться змусити росіян почати перекидати війська з Донбасу (поки що наче ні), але іміджевий ефект, зміну наративу (причому не тільки всередині країни) має місце. Не дивимося крізь рожеві окуляри, але принаймні до Дня Незалежності маємо багато позитивних результатів опитування, і ціла низка цих показників досить стабільна.

Текст 66: Опитування у 30 країнах: хочуть перемоги України і лідерства США.
4 листопада британській The Economist опублікував результати опитування міжнародної кампанії GlobeScan, проведеного у 30 країнах світу (в кожній країні опитували по 1000 респондентів). У середньому 54% опитаних бажають перемоги Україні і лише 20% – Росії. (в кожній країні опитували по 1000 респондентів). У середньому 54% опитаних бажають перемоги Україні і лише 20% – Росії.
Щоправда, прихильники Росії переважають у 5 важливих країнах Півдня: Єгипет, Індія, Індонезія, Саудівська Аравія, В'єтнам. Але в 25 країнах перевагу мають ті, хто підтримують Україну. І хоча Бразилія, Мексика, Південна Африка офіційно утримуються, або навіть в чомусь підігрують Москві – більшість опитаних в цих країнах бажають перемоги Києву.
До речі, згідно з аналогічним опитуванням GlobeScan 2023 року (розповсюдженому в Україні Фондом "Демократичні ініціативи") , більшість мешканців (7 з 10) з 30 країн і територій, окрім Мексики, хотіли, щоб їхні уряди підтримали Україну. Тож нинішнє опитування не є несподіваним.
Ще консолідованішою є цьогорічна відповідь на питання, хто має бути світовим лідером: США чи Китай. Середній результат 59% проти 22%. Парадокс в тому, що прихильники Китаю мають більшість в Єгипті та Саудівській Аравії (які спираються на американську військову допомогу!), а також в країні-члені НАТО – Туреччині. Але в Індії 79% хочуть бачити лідером США, а не Китай, так само як і в Мексиці, Бразилії і ПАР.
І хто б не переміг на виборах в США, він/вона мусять враховувати віру в американське лідерство, як і бажання підтримувати Україну.

Текст 67: Що там із "Кримською декларацією", прийнятою адміністрацією Трампа 2018 р.?.
Радник Трампа: Зеленський має представити реалістичне бачення миру, Криму більше немає. Щоправда, за кілька годин команда Трампа дезавуювала ці твердження, зазначивши, що це був радник саме під час виборчої кампанії, отож він не має жодних повноважень робити такі заяви. Це з хорошого боку.
З поганого – Трамп заявив, що Нікі Гейлі та Майка Помпео не буде в його команді. А саме вони є прихильниками більшої підтримки України. І саме за керівництва Помпео Держдепартамент оприлюднив "Кримську декларацію".
Вона – чинна. Про що ж йдеться?
Декларація оприлюднена Держдепартаментом 25 липня 2018 року, через десять днів після зустрічі президентів США і Росії Дональда Трампа та Володимира Путіна в Гельсінкі.
"Сполучені Штати знову підтверджують свою політику щодо відмови визнання вимог Кремля із встановлення суверенітету над територією, захопленою силою всупереч міжнародному праву. Разом із союзниками, партнерами та міжнародною спільнотою, Сполучені Штати відкидають спробу Росії анексувати Крим та зобов'язуються зберігати цю політику до відновлення територіальної цілісності України"
Держдепартамент порівняв Кримську декларацію з Декларацією Веллеса, що в 1940 році засудила окупацію Радянським Союзом країн Балтії і закріпила невизнання анексії.
Як Трамп буде викручуватися?

Текст 68: Навіщо повторювати російське ІПСО про "далекобійні" ATACMS?.
Росіяни говорять про застосування Україною "далекобійної" зброї і "належну" відповідь. Світові ЗМІ це перекладають як long-range missiles. До нас це знову вертається уже з посиланням на солідні західні видання, ми ж любимо посилатися на них.
Що ж насправді? Зазираємо в гугл. Згідно з класифікацією, зокрема у США та Росії, long-range missiles починаються десь з 5 тис. км, середньої дальності – від 1 тис.
Дальність ATACMS – 300 км!!!
Чому ж світ та й ми самі повтроюємо нісенітницю про "далекобійну" зброю?

Текст 69: Чи претендувати Україні на частку спадщини CРСР в країнах ''Глобального Півдня''?.
У межах Другої міжнародної конференції "Crimea Global. Understanding Ukraine through the South" 21-22 листопада (організованою, зокрема, Офісом Кримської платформи") відбулася дискусія "Радянська спадщина в країнах Африки, Азії та Латинської Америки: чи повинна Україна претендувати на її частку?". Панелісти наголосили на важливості делікатного підходу до питання радянської спадщини, враховуючи її позитивне сприйняття у багатьох країнах, але водночас висвітлюючи Україну як жертву радянського імперіалізму. Радянський Союз вчиняв великі злочини в Азії та Африці. Згадаємо Афганістан і знищення мільйона афганців. Згадаємо марксистські диктатури в країнах Африки. Як приклад – Ефіопія, де колективізація за радянськими лекалами призвела до голоду.
Але ці теми в цих країнах треба подавати дуже делікатно, тому що Радянський Союз загалом тут має позитивний імідж. І пов'язано це з тим, що Радянський Союз допомагав цим країнам.
Ми чуємо зараз у повсякденному дискурсі, наприклад, від представників Африканського Національного Конгресу, від представників Індії, що Росія завжди їм допомагала і тому вони не можуть її засуджувати. Ми маємо багато зробити для того, щоб деконструювати цю радянську допомогу і показати, що Україна, як частина Радянського Союзу, брала участь у цій допомозі, що українські дипломати були дуже активно задіяні в процесах деколонізації цих країн. До речі, можна згадати першого президента Індонезії Сукарно, який у 1946 році закликав мешканців індонезійського міста Джокьякарта вийти на вулиці і взяти участь у демонстрації, щоб подякувати Українській РСР, адже саме Українська РСР підняла питання про незалежність Індонезії в ООН. Тому перед нами стоїть подвійне завдання: з одного боку, показати, що Радянський Союз був колоніальною імперією, а з іншого боку, якщо історично ця імперія допомагала цим країнам, то вони повинні розуміти, що серед учасників цієї допомоги чільну роль відігравала саме Україна.

Автор 3 - ТИМОФІЙ БАДІКОВ
Текст 70: Тиждень імунізації-2024 в Україні: нові досягнення та виклики.
Тиждень імунізації – 2024 став гарним прикладом, що демонструє відданість України збереженню здоров'я громад навіть у цей складний час. Коли країна протистоїть як зовнішнім, так і внутрішнім викликам, роль просвітницької роботи в громадах стає ще більш важливою. Також важливо, що заходи, спрямовані на захист українців від вакцино-керованих хвороб, стають дійсно комплексними і системними, не завершуючись датами Європейського тижня імунізації.
Попри складнощі, вакцинація залишається пріоритетом у державній політиці
З набуттям незалежності Україна значно просунулась у розвитку імунопрофілактики, особливо в останні роки, попри важкі випробування і боротьбу з ворогом за своє майбутнє. Цей прогрес наявний, починаючи від запровадження вакцинальних автобусів, які дозволяють досягати до мешканців віддалених громад, до вдосконалення систем зберігання вакцин, що забезпечують дотримання холодового ланцюга. Таке оснащення дозволяє зберегти ефективність вакцин навіть у найвіддаленіших куточках країни. Збільшилась прихильність медичного персоналу до вакцинації, що безперечно впливає і на свідому позицію батьків стосовно вакцинації.
Дійсно, раніше вакцинація в Україні стикалась зі скептицизмом, частково через недостатньо інформований медичний персонал, що іноді відмовляв у вакцинації або не міг адекватно відповісти на запитання батьків. Тривала комплексна адвокаційна робота дала хороший результат. Доказовість в питанні вакцинопрофілактики перемагає, як в спільноті скептично налаштованих медиків, так і серед багатьох батьків.
Центри контролю і профілактики хвороб (ЦКПХ) відіграють важливу роль у національній стратегії здоров'я, активно співпрацюючи з громадськими організаціями та міжнародними партнерами, що значно зміцнило систему громадського здоров'я в країні. ЦКПХ вже проявили себе ключовими елементами системи охорони здоров'я, які не тільки забезпечують просвітницькі та адвокаційні заходи, але й відіграють центральну роль у промоції вакцинації. Приємно, що в багатьох регіонах ЦКПХ вже стали партнерами ГС "Коаліція за вакцинацію".
Український тиждень імунізації
Активність на областей та громад в період Європейського тижня імунізації 2024 надзвичайно тишіть. Під егідою ЦКПХ відбуваються різноманітні просвітницькі та адвокаційні заходи для різних цільових аудиторій – медиків, батьків, освітян та представників інших трудових колективів, дітей.
ГС "Коаліція за вакцинацію" тісно співпрацює з Центрами в областях проєкту USAID "Розбудова стійкої системи громадського здоров'я" (Вінницька, Житомирська, Івано-Франківська, Київська, Одеська, Тернопільська, Чернівецька, Чернігівська). Ми раді, що наш досвід проведення таких заходів масштабується і береться до уваги на регіональному і національному рівнях.
Виклики для імунопрофілактики
Хоч є успіхи у сфері імунопрофілактики, залишаться і багато викликів. Частина з них пов'язана з війною, як-от, руйнування медичної інфраструктури, переміщення населення, нерівномірний доступ до медичних послуг на прифронтових територіях, та територіях, які найбільше страждають від бойових дій. Зараз мешканці цих громад здебільшого отримають ці послуги лише завдяки гуманітарним проєктам.
Відновлення медичної інфраструктури та забезпечення рівного доступу до вакцинації в умовах війни вимагають значних зусиль та координації на всіх рівнях управління.
Також існує потреба в удосконаленні законодавства у сфері імунопрофілактики.
Очікується, що новий законопроєкт "Про захист населення від інфекційних хвороб" внесе зміни, які спростять і покращать процедури імунізації. Також триває робота над оновленим Наказом 595 "Про порядок проведення профілактичних щеплень в Україні та контроль якості й обігу медичних імунобіологічних препаратів", зміни до якого покликані підвищити якість імунопрофілактики.
Триває процес впровадження регіональних Стратегій розвитку імунопрофілактики та захисту населення від інфекційних хвороб, яким можна запобігти шляхом проведення імунопрофілактики на період до 2030 року. Регіональні стратегії покликані стати основою для формування стійкої системи громадського здоров'я, яка може ефективно реагувати на сучасні виклики. Вони передбачають не лише забезпечення населення вакцинами, а й підвищення кваліфікації медичних працівників, оновлення медичного обладнання, та інтеграцію сучасних технологій для кращого моніторингу імунізаційних заходів. Крім того, враховуючи умови війни, вакцинальні ініціативи також адаптуються до потреб переміщених осіб і осіб, які проживають у прифронтових зонах.
Європейський тиждень імунізації – 2024 підсилив значення солідарності і співпраці між регіонами, організаціями та громадами, підкреслюючи що єдиний спосіб подолати виклики – працювати разом на благо громадського здоров'я.

Текст 71: Внаслідок обстрілу 8.07.24 дитячому кардіоцентру потрібна допомога.
Центр дитячої кардіології і кардіохірургії, що працює в м. Києві – це медичний заклад, широко відомий не лише в Україні, але й далеко за її межами. Це найбільша високоспеціалізована кардіохірургічна клініка в Україні та одна з найбільших в Європі. Щодня фахівці Центру оперативно рятують життя та здоров'я десятків малюків та людей старшого віку, консультують сотні українців. Центр протягом багатьох років є взірцем професіоналізму та високого рівня надання послуг.
Серед пацієнтів закладу – діти з різними вадами серця, в тому числі складними і нетиповими. Новонароджені малюки, зокрема й діти, які залишились без батьківської опіки. Важливо, що всі послуги дітям Центр надає безоплатно.
Навіть попри війну фахівці Центру дитячої кардіології і кардіохірургії самовіддано виконують свою роботу. Наприклад, у 2022 році було проведено 34 тис. консультацій, проліковано 3 787 пацієнтів, проведено 2 301 високотехнологічних кардіологічних операцій. Щорічно лікарі Центру допомагають понад 500 іноземних пацієнтів.
Однак зараз рятівники маленьких сердець самі потребують нашої підтримки.
8 липня 2024 року, внаслідок російського обстрілу цивільної інфраструктури Києва, був серйозно пошкоджений дитячий корпус Центру дитячої кардіології і кардіохірургії. Корпус розташований за адресою вул. В.Чорновола, 28/1, поруч з "Охматдитом".
Ворожими снарядами зруйновано дитячу операційну, знищено високоспеціалізоване обладнання, пошкоджені всі приміщення Центру. Палати стаціонару, відділення радіології, вентиляційна та стерилізаційна системи непридатні для використання та не можуть виконувати свої функції.
На щастя, персонал та пацієнти живі, обійшлося без важких фізичних травм. Пацієнтів евакуйовано в інші корпуси Центру.
Сьогодні Центр дитячої кардіології і кардіохірургії вкрай потребує нашої підтримки для відновлення функціонування корпусу на вул. Чорновола. Закликаємо всіх небайдужих долучитись до збору коштів для цієї мети.
Збір коштів здійснюється Міжнародним благодійним фондом "Дитяче серце", який надає благодійну підтримку Центру дитячої кардіології і кардіохірургії.
ПриватБанк
Монобанк
Реквізити Міжнародного благодійного фонду "Дитяче серце"
(код ЄДРПОУ 20033929):
IBAN рахунок в АТ КБ "ПРИВАТБАНК" UA563052990000026000040118784
IBAN рахунок в АТ "Укрексімбанк" UA333223130000026005000025258
Реквізити для здійснення переказів в іноземній валюті в євро (EUR) Beneficiary: International Charity Foundation "CHILD'S HEART"
acc. UA333223130000026005000025258
Реквізити для здійснення переказів в іноземній валюті в доларах США (USD) Beneficiary: International Charity Foundation "CHILD'S HEART" acc.UA333223130000026005000025258
Рятівники дитячих сердець потребують нашої підтримки

Текст 72: Чиновники Чернігова не мають права порушувати закон і позбавляти дітей можливості здорового навчання. Заява громадських організацій.
З 10 вересня 2024 року в в соцмережах та ЗМІ шириться публічна заява в.о. міського голови м.Чернігів Олександра Ломако, в якій він закликає директорів шкіл та педагогів ігнорувати законні вимоги щодо недопуску невакцинованих дітей до організованих колективів. Громадська спілка "Коаліція за вакцинацію", яка об'єднує майже 80 організацій, висловлює глибоке занепокоєння цією заявою, адже вона:
- суперечить чинному законодавству України,
- сприяє антивакцинальним настроям,
- підриває зусилля нашої країни у протидії інфекційним захворювання, чим створює додаткові ризики для здоров'я українців.
"Коаліція за вакцинацію" наголошує на важливості дотримання Конституції України, законів, норм та правил, що спрямовані на охорону здоров'я та забезпечення належного захисту дітей від вакцинокерованих інфекцій. А саме:
Ст. 15 Закону України "Про захист населення від інфекційних хвороб" від 06.04.2000 N1645-III, яка регламентує, що невакциновані діти не можуть відвідувати виховні, навчальні, оздоровчі та інші дитячі заклади, за винятком тих, хто має медичні протипоказання до вакцинації.
Відповідно до п.8 Порядку здійснення медичного обслуговування учнів закладів загальної середньої освіти, медичний працівник, що працює у закладі освіти та входить до штату закладу освіти або відповідного закладу охорони здоров'я, в тому числі: здійснює контроль за своєчасністю проходження учнем профілактичного медичного огляду та вакцинації, а також інформує із зазначених питань батьків або інших законних представників.
Відповідно до рішення Державної комісії з питань техногенно-екологічної безпеки та надзвичайних ситуацій (Протокол засідання від 17.06.2024 року), обласним та Київській міській військовим адміністраціям та центрам контролю та профілактики хвороб доручено забезпечити дотримання порядку зарахування дітей до закладів освіти за умови наявності довідки N086/о із зазначенням дати, дози, серії і назви лікарських засобів, якими проведені щеплення. На важливості вакцинації учасників освітнього процесу як частини забезпечення якісної освіти для кожної дитини напередодні цього навчального року також наголосили у спільній заяві МОЗ, МОН, ЮНІСЕФ та ВООЗ.
Школа та колективи, в яких навчаються діти, повинні бути безпечним середовищем для всіх учасників навчального процесу, що гарантовано статтею 53 та статтею 55 Закону України "Про освіту". Також наголошуємо, що хоча батьки мають право обирати одну із визначених форм здобуття їхньою дитиною освіти, але держава, з метою дотримання безпеки та збереження здоров'я всіх дітей, встановлює певні правила для реалізації такого права. І в ситуації відсутності необхідних щеплень у дитини дистанційна форма навчання дає можливість дотриматися оптимального балансу між реалізацією права конкретної дитини на освіту та інтересами інших дітей, педагогічного колективу та громади в цілому.
Щоб привернути увагу широкої громадськості до політичної маніпуляції пана Ломако і не допустити прецеденту, коли в окремій громаді порушення чинного законодавства санкціонується топ-чиновником і створюється реальна епідемічна загроза, ГС "Коаліція за вакцинацію" підготувала відкриту заяву.
Детальніше про законодавчий бік недопуску невакцинованих дітей до очного навчання – у коментарі адвоката, експерта Національного порталу з імунізації Олексія Тараканова за посиланням: https://vaccine.org.ua/2024/09/11/dopusk-necheplenih/
Зі статистикою вакцинації в Чернігівській та інших областях України можна ознайомитись на аналітичному дашборді НСЗУ за посиланням: https://edata.e-health.gov.ua/e-data/dashboard/immunization-stats
Громадські організації які підтримали заяву:
1. ГС "Коаліція за вакцинацію"
2. ГО "Батьки за вакцинацію"
3. ГС"Українська Академія Педіатричних Спеціальностей"
4. ГО"Всеукраїнська асоціація дитячої імунології"
5. ГО "Академія Сімейної Медицини України"
6. ГО "Всеукраїнська асоціація фахівців з громадського здоров'я"
7. ГО "Платформа здоров'я"
8. БФ "Пацієнти України"
9. ГО "Епіпросвіта"
10. ГО "Афіна. Жінки проти раку"
11. ГО "Всеукраїнська асоціація кришталевих людей"
12. ГО "Хвороба Вільсона-Коновалова"
13. БФП "Крапля крові"
14. БФ "280 днів"
15. ГО "Ранні пташки"
16. ГО "Діа-дзен"
17. ГО "Бригантина"
18. БФ "Сестри Даліли", ГО "Асоціація Рідкісного захворювання України-Легенева гіпертензія"
19. БО "Фонд допомоги людям, які хворіють на розсіяний (множинний) склероз "99 ПРОБЛЕМС"

Автор 4 - ОЛЕКСІЙ БРАТУЩАК
Текст 73: Fight!.
Захоплююсь такими історіями!
Коли все проти тебе. Коли не йде. Коли усе твоє спортивне життя та спортивна кар'єра стоять перед прірвою. Коли програєш 11-5. Але ти тримаєш удар і йдеш вперед по волосинці. І ось вже 11-11. А далі – перемога!
Про такі історії Голлівуд та Нетфлікс знімають крутєзні фільми. І наша Оля Харлан колись неодмінно стане героїнею фільму, який знімуть "на основі реальних подій". А сьогодні ми бачимо її в реальному житті, а не в кіно. Плачемо та радіємо разом з нею. Чуємо та бачимо її: "Україно, це для тебе, рідна, для тебе!" І надихаємося її перемогою.
І в моменті її перемога стає для нас важливішою, ніж одне фото, яке претендує на фото року. Бо це про нашу боротьбу, про нашу перемогу!

Текст 74: Харлан – легенда!.
ЗО-ЛО-ТО!
"Ми – олімпійські чемпіони!", – каже Харлан в камеру одразу після перемоги. І як же це неймовірно!
Ми наздоганяли суперниць увесь поєдинок. В якийсь момент відставання було загрозливим. Здавалося, що за очками ми відстаємо без шансів. Але спочатку Харлан вийшла і підтягнула у рахунку нашу збірну до кореянок. Ну а в останньому двобої перевернула все на нашу користь.
Ця перемога дуже важлива для країни. І це дуже про нас: задкувати, наздоганяти, а в підсумку вирвати перемогу. Дуже хочеться, щоб це було про нас не в одному фіналі Олімпіади, а й в цілому для країни.
Ну а Харлан – просто легенда. І головне: легенда з правильною позицією. Треба пам'ятати, як вона йшла до цього олімпійського золота.
Перед самим початком шіирокомасштабного вторгенння Харлан вирішила повернутися у спорт. Але реалізацію рішення довелося відкласти через агресію. А далі – крок за кроком до мети – олімпійського золота. Рік тому ця мрія могла обірватися. Пам'ятаєте, як вона послала росіянку після перемоги? Та ще годину не покидала доріжку. І досиділася до дискваліфікації Харлан. І лише окремим рішення Міжнародний олімпійський комітет допустив Харлан до Олімпіади в Парижі.

Автор 5 - ВОЛОДИМИР В’ЯТРОВИЧ
Текст 75: Заборона консульського обслуговування українців за кордоном є відверто протиправним і винятково шкідницьким кроком.
Заборона консульського обслуговування українців і видачі паспортів за кордоном є відверто протиправним і винятково шкідницьким кроком.
Оскільки багато хто сприйняв цю новину швидше на емоціях, не усвідомивши її змісту й реальних наслідків, поясню по пунктах чому нічого, крім шкоди, це рішення не принесе.
1. Уявлення, що ледь не всі українці за кордоном – ухилянти, які "перепливли Тису" чи виїхали за хабар – нісенітниця. Насправді більшість українських громадян перебуває за кордоном абсолютно законно. Це і ті, хто багато років живе й працює за кордоном чи навіть там народився, і ті, хто виїхав дитиною з України до чи після 24 лютого 2022, а тепер досяг 18-ліття, і студенти, багато інших категорій наших громадян. Вони мають вид на проживання або тимчасовий захист. Як правило мають за кордоном дружину, дітей або батьків. І не порушували ні українських законів, ні законів країн перебування.
2. Так само хибним є й уявлення, що Україна їм усім байдужа, раз вони не захищають її зі зброєю в руках. Адже подібну претензію можна пред'явити і будь-яким цивільним в Україні. Хтось пішов добровольцем в армію, хтось ні, когось мобілізували. Український народ не ділиться виключно на героїв-добровольців і негідників-ухилянтів. Більшість українців є звичайними людьми, які люблять свою країну і працюють для її блага відповідно до своїх уявлень і можливостей. Україна не мала б такої потужної політичної, фінансової і військової підтримки західних держав, якби не активність закордонних українців. Але останнім часом в Україні за активного сприяння влади нагнітається "класова ненависть" до українців, які перебувають за кордоном. Так само як ця "класова ненависть" нагнітається до депутатів, "чиновників", "бариг" – влада навмисне створює лінії розколу, послаблюючи національну єдність, про яку вона так любить поговорити.
3. Відповідно до статті 36 закону "Про військовий обов'язок і військову службу" військовий облік громадян України, які проживають за кордоном, не ведеться. І ніколи не вівся. Тому багато українців за кордоном не мають військово-облікових документів. Але ні їхньої вини, ні порушення закону в цьому нема. Позбавлення їх консульських послуг є абсурдним і протиправним.
4. Одним з наріжних каменів нашої демократії є слова з 19 статті Конституції: "Органи державної влади та органи місцевого самоврядування, їх посадові особи зобов'язані діяти лише на підставі, в межах повноважень та у спосіб, що передбачені Конституцією та законами України". Коли заступник міністра закордонних справ Сибіга (щойно переведений в МЗС екс-заступник Єрмака) своїм листом зупиняє надання громадянам гарантованого права на отримання українських документів чи консульських послуг, це відверта сваволя, яка порушує Конституцію і закони. Зрозуміло, що і лист Сибіги, і намагання міністра Кулеби його виправдовувати – це не самодіяльність МЗС, а забаганка особисто Зеленського. Цей стиль управління не сплутаєш ні з чим.
5. Кулеба виправдовує цю сваволю посиланням на нещодавні зміни до закону про мобілізацію. Але ці зміни набирають чинності лише 18 травня. До того часу МЗС зобов'язаний діяти на основі чинного на сьогодні законодавства. Після 18 травня справді запроваджується військовий облік українців за кордоном, але реально він запрацює ще пізніше, оскільки уряд має ще визначити, як українці за кордоном можуть отримувати і оновлювати військово-облікові документи.
6. Жоден закон, у т.ч. новий закон про мобілізацію, не забороняє громадянам отримувати паспорти за кордоном. Тож урядова постанова від 23 квітня, яка не дозволяє видавати чоловікам паспорти за кордоном, незважаючи на те, чи стоїть людина на військовому обліку – тим більше є протиправною і шкідницькою.
7. Взагалі складно зрозуміти, яка мета військового обліку українців за кордоном і відмови у видачі паспортів чи наданні консульських послуг громадянам без чинних військово-облікових документів. Чого влада хоче досягти? Мобілізувати закордонних українців? Але ж очевидно, що служити підуть лише ті з них, хто сам цього захоче. Розіслати їм повістки до українських ТЦК і оголосити порушниками закону за неявку? Щоб що? Під час розгляду мобілізаційного законопроєкту оборонний комітет спочатку врахував був мою поправку, вилучивши норму про обмеження консульських послуг. Так само комітет підтримав мою поправку про відстрочку для українських студентів університетів держав ЄС, США та Канади. Бо коли кажуть, що обмеження для українців за кордоном – це про справедливість, то яка ж справедливість і яка логіка в тому, щоб давати відстрочку студентам найвідсталіших українських вишів, але не давати її тим, хто вчиться у найкращих університетах Європи? Втім, за кілька днів після виступу на комітеті голови фракції "Слуга народу" Арахамії обидві поправки були викинуті з тексту закону.
8. Очевидно, влада прагне змусити українців чимшвидше повернутися до України. Однак результат буде прямо протилежним. Абсолютна більшість із них не кине роботу, навчання, дружин, дітей чи батьків, щоб поїхати в подорож в один кінець в Україну прямо зараз. Ми можемо ставитися до цього як завгодно, але слід розуміти, що саме так і буде. Якщо власна держава не надаватиме громадянами ні паспортів, ні консульських послуг, дискримінуватиме студентів європейських університетів за сам факт навчання за кордоном, сприятиме підігріванню хейту проти цих людей в Україні, це зменшить число бажаючих повернутися в Україну й після війни.
9. "От і чудово! Хай там і лишаються!" Коли зустрічаю таку реакцію, розумію, що люди, які перебувають в епіцентрі демографічної катастрофи, не зовсім усвідомлюють її масштаби і важливість боротьби за повернення кожної людини. Очевидно, що повернути людей можна лише через заохочення, а не через хейт, погрози й обмеження в правах. В 2023 році в Україні народилося лише 180 тисяч дітей, а померло майже 600 тисяч людей. Додайте до цього триваючий виїзд людей, перш за все жінок і дітей, з країни, і ви зрозумієте, що йдеться про стрімке вимирання України. І от замість того, щоб заохочувати максимальні зв'язки закордонних українців з батьківщиною, боротися за повернення після війни людей з європейською освітою і знанням іноземних мов, Україна відштовхує їх в обійми інших держав, які для вирішення власних демографічних проблем з радістю дадуть українцям не лише роботу й освіту, але й громадянство.
10. Відмова держави видавати паспорти чи надавати консульські послуги власним громадянам є зневагою до демократії й прав людини. Такого не робить жодна цивілізована держава. Та що там цивілізована – навіть Росія такого не робить. Єдиний, хто зробив щось подібне – лукашенківська Білорусь. Таке мавпування тоталітарних практик, помножене на деморалізацію наших співгромадян, які є головним рушієм акцій на підтримку України – прямий шлях до погіршення ставлення до нашої держави на Заході, а відтак і зменшення рівня підтримки, від якого критично залежить наше виживання.
То хто ж від цього виграє? Лише Росія. Лише нашому ворогу на руку і розкол між українцями за будь-якими лініями, і обмеження в правах частини українських громадян, і зниження рівня міжнародної підтримки України, і демографічна катастрофа, яка чудово вписується у їхні плани знищити українців як націю.

Текст 76: Якби не було УПА.
Історики однаково не люблять обидва питання: "що буде" і "що було б, якби". Історія має справу тільки з об'єктивною реальністю і тому намагається відповісти лише на питання "що було".
Для цього дослідники викопують приховані та забуті факти, намагаються зв'язати їх між собою і таким чином не лише відтворити минуле, але й відповісти на питання "чому було саме так". У річницю створення УПА як історик можу відповісти на питання, що було сімдесят років тому.
Доведений до відчаю різними окупантами український народ взявся за зброю, аби захистити себе.
Тисячі юнаків і дівчат кидали своє звичне буденне життя і "йшли до лісу" захищати Україну. В цьому слові для них злилися їх рідна хата, село, весь рідний край, врешті, мрія про життя у вільній незалежній державі.
Порив підхопили ті, хто не побоявся взяти на себе відповідальність у цей страшний момент – члени Організації українських націоналістів.
Вони багато говорили і писали про необхідність піднятися на боротьбу за створення своєї держави, вони виховали на цьому ціле покоління молоді.
І, коли настав час перейти від слів до справ, вони здійснили перехід, який чітко розділяє політикана від того, хто може стати національним провідником.
Їх рішучість і організованість перетворили народне збурення у чіткий механізм підпільного руху на передньому краю якого була Українська повстанська армія.
Механізм, який діяв ефективно понад десять років і протистояв найпотужнішим імперіям того часу. Сто тисяч вояків УПА, сотні тисяч тих, які забезпечували їх боротьбу, мільйони тих, хто їм співчував та підтримував – це те, що було, т,е що почалося сімдесят років тому у волинських лісах.
А тепер не як історик спробую уявити, що було б, якби не було УПА. Очевидно, шалена німецька окупаційна політика все одно штовхнула б на стихійний спротив чимало українців.
Проте без розгалуженої підпільної мережі ОУН його швидко зламають: люди без досвіду організаційної роботи та підпільної діяльності – легка мішень для нацистських каральних органів.
Придушення спротиву було б по-німецьки страшним, щоб інші назавжди запам'ятали безглуздість таких спроб. І ті, інші, напевно, таки запам'ятали б: найкращий спосіб вижити – це не висовуватися, найкращий спосіб захистити себе і своїх рідних – це покірність окупантові.
А тому здавали б на потребу німцям останній шматок хліба, відібраний у власної дитини, спокійно сідали у вагони, що відправляли східних рабів на роботи до Райху. Так краще, так можна вижити.
А потім, коли прийдуть інші окупанти, нічого не доведеться змінювати, адже покірність оцінять і совєти. Для остаточного доведення новій владі своєї лояльності періодично треба буде здавати когось зі своїх, українців.
Та хіба ж це проблема? Адже за таких умов вже немає своїх – кожен сам за себе. Тим паче, немає якихось українців, а якщо є, то всі вони зрадники і колаборанти. "А я не такий, я ваш, совєтський! І на доказ своїх слів можу показати вам тих, інших".
Поодинокі вияви спротиву та особистої гідності легко ламаються репресивною машиною, виправляються всесильним ГУЛАГом, якому тепер не загрожує страшна бандерівська бацила спротиву.
Не було УПА, то ж не буде повстань Норильска, Кенгіру, Воркути, які переламали хребет табірній імперії. І "черный флаг с кровавой полосою" не майорітиме над табірною вишкою як символ тріумфу силу духу.
Через роки, коли ті ж табори поповняться новим поколінням інакодумців-дисидентів (якщо вони з'являться), їх буде перемелено у попіл, як їх попередників з генерації Розстріляного відродження.
І навіть, якщо у 1991 році Радянський Союз таки розвалиться через внутрішню слабкість і на його руїнах постане незалежна держава під назвою Україна, її сприйматимуть лише як геополітичне непорозуміння, яке слід усунути.
Україна без УПА, без бандерівців, які стримували нацистський та сталінський терор, а згодом розвалили імперію ГУЛАГу, без дисидентів, які від них підхопили естафету боротьби за незалежність, без масового національно-демократичного руху кінця 1980-тих – початку 1990-тих, без Шухевича, Стуса, Чорновола – така Україна буде лише тимчасовою країною.
Без пам'яті про повстанців 1940-вих років до наших днів не дожила б пам'ять про повстанців 1920-тих, про Холодний Яр та спротив напередодні Голодомору – ми мали б лише довгу історію покори нашого народу.
Точніше не мали б ні історії, ні народу.
Тому тим, кому заважає демократична сильна незалежна Україна так важливо знищити історію УПА, розірвати неперервний ланцюг боротьби українців за свободу.
Тому так важливо для нас зберегти цю історію. Влада може викреслити повстанців із підручників історії, але якщо вони житимуть в нашій пам'яті, вони не зникнуть з історії.
Вони повернуться в країну, яка буде варта їх подвигу. В країну, яку нам ще лише належить збудувати. В країну, яку ми зможемо гордо вітати повстанським привітом "Слава Україні!"
2012.
З книги "Нотатки з кухні "переписування історії".
P.S. Текст написаний 12 років тому. Нині варто додати – якби не було УПА, не було б кому захищати Україну від російської агресії з 2014.

Текст 77: Про звернення до ЮНЕСКО проти деколонізації.
Нерішучість у звільненні України від маркерів русского міра дається взнаки. Варто було українській владі порушити встановлені законом строки очищення публічного простору деяких міст від символів російської імперської політики, парламенту – безпідставно провалити перейменування окремих міст, а правоохоронним органам – заплющити очі на українофобські заяви мера Одеси Труханова, як вата всіх кольорів і відтінків почала піднімати голову. Причому не лише всередині України, а і на міжнародному рівні.
Головною точкою прикладання зусиль обрано Одесу, яка для Росії є однією з ключових стратегічних цілей в Україні. Понад сто діячів з різних країн світу звернулися з листом до керівництва ЮНЕСКО, в якому вимагають не більше не менше як припинити деколонізацію Одеси до кінця війни. Звернення оперативно опублікували деякі західні медіа, зокрема італійські Il Foglio та Corriere della Sera. У публічному просторі воно, звичайно, подається як думка діячів культури, пов'язаних з Одесою. Про зв'язок з російськими спецслужбами і те, що звернення сповнене російських наративів жоден з підписантів, звичайно, не заявляє.
Деколонізація для авторів звернення є "новою загрозою", а символи російської імперської політики – "невід'ємною частиною архітектурного ансамблю Одеси". Перейменування вулиць, названих на честь співців російського імперіалізму на чолі з Пушкіним чи діячів комуністичного режиму на кшталт Бабеля стурбовані захисники маркерів русского міра називають "програмою знищення" і "культурними чистками", маніпулятивно порівнюючи нашу деколонізацію з діями диктаторських режимів Сирії чи Іраку.
Простіше кажучи, підписанти слідом за мером Одеси Трухановим, відомим багаторічною проросійською діяльністю, включилися у просування російських меседжів, мета яких – зберегти домінування символів русского міра в публічному просторі головного міста українського півдня і водночас дискредитувати українську державу та її боротьбу за незалежність від Москви.
Не так масштабно, але з аналогічною метою і такими ж російськими наративами виступив сьогодні і Музей історії полтавської битви. На публічній фейсбуксторінці музею (державної установи, між іншим) опубліковано текст із закликом залишити в центрі Полтави символи російської імперської політики, які оспівують "подвиги" російських окупантів і встановлені імперією на честь однієї з найбільших катастроф в українській історії – перемоги Петра І над шведами й українцями в 1709 році.
Членів гуманітарного комітету парламенту і представників Українського інституту національної пам'яті, які на нещодавньому виїзному засіданні комітету в Полтаві наголошували на необхідності виконувати закон, автори цього тексту маніпулятивно порівнюють із російськими більшовиками. При цьому підкреслюють, що більшовики були кращими і, вочевидь, для більшої переконливості, захоплено описують, як німецькі солдати та офіцери під час нацистської окупації Полтави фотографувалися біля імперського монументу в центрі міста.
При цьому автори обох текстів – як про Одесу, так і про Полтаву – подають ситуацію так, ніби всі символи російської імперської політики хочуть просто зруйнувати. Хоча чудово знають, що йдеться про перенесення тих пам'ятників, які справді є витворами мистецтва, з центральних майданів і вулиць у музейний простір. У тому числі у спеціально створену експозицію під відкритим небом у тому ж музеї історії Полтавської битви.
Якщо зволікання з виконанням деколонізаційного законодавства в окремих містах, зокрема в Одесі й Полтаві, триватиме й надалі, Росія дедалі більше використовуватиме цю ситуацію, залучаючи для інформаційної війни проти України як свою пряму агентуру, так і тих, хто бездумно повторює тези російської пропаганди.

Текст 78: Війна за війну.
Як тільки "перестануть стріляти", незалежно від того буде це тимчасова заморозка чи спроба зупинити війну якимось тривалішим миром, почнеться війна довкола цієї війни. Інформаційна за формою і ціннісна за змістом.
За те щоб правильно пояснити її, подати нам і світові. В цьому протистоянні Росія спробує захопити додатково те, що не вдалося з допомогою зброї. Тому запускатиме тези не лише про вину України (це вже давно триває), але й про непотрібність цієї війни, а відтак марність втрат (людських, матеріальних, політичних). Їх будуть спрямовувати на нас, для демотивації та демобілізації українського суспільства. Щоб зламати його волю до спротиву, яку не вдалося здолати збройною агресією. Їх запускатимуть на наших сусідів, щоб паралізувати їх дії меседжами: не будете слухати Росію з вами зроблять так само, а Захід зрадить.
Прикро, але вже зараз схожі слова чуємо від Трампа, який говорить про безглузду війну, наголошує, що як би він керував США раніше її не було б.
Насправді буде чи не буде війна, а точніше коли саме і якою вона буде, вирішував лише Путін, який бачить у ній свою головну місію.
Насправді нам і далі треба пояснювати собі і світові, що це війна за наше існування як окремої нації. Ми захищаємо в ній незалежну державу як оптимальну форму її існування та свою унікальну культуру, як головний зміст її існування.
Значення цієї війни глобальне, бо вона проти того, що хтось у світі може вирішувати долю іншої нації чи навіть сам факт її існування. А це означає, що ця війна не просто НЕ безглузда, вона про найважливіше в історії протистояння свободи (нації і людини) та неволі.
Це значить наші втрати точно не були і не будуть марними. Це значить, що ми не програємо цієї війни допоки існуватимуть українці. Не програє весь вільний світ, допоки існуватимуть українці.
Це звучить патетично і навіть пафосно. Але масштаби і значення цієї війни для нас і світу такі значні, що потребують саме такої високої тональності. Більш того, саме пониження цієї тональності є способом нівелювати наші дотеперішні здобутки, їх глобальне значення. Спробою знищити інформаційно те, що не вдалося зброєю.

Автор 6 - ОЛЕКСІЙ ГОНЧАРЕНКО
Текст 79: Чому #демобілізаціябезставки – важлива?.
7 січня в першому читанні був прийнятий скандальний мобілізаційний законопроєкт.
Про його попередника, урядовий мобілізаційний законопроєкт від 25 грудня минулого року – багато писали та говорили. В основному негатив.
І підстави на те були. Безліч недопрацьованих та недописаних норм, які мали б слугувати механізмом для одного з найважливіших процесів зараз – мобілізації.
Ви напевно подумали, що я припустився помилки. Адже такий законопроєкт має регулювати не лише мобілізацію, а й демобілізацію. Але ні.
Як і на перший раз, так і на другий – влада наступає на ті ж граблі. Або свідомо ігнорує факт необхідності демобілізації.
На цей раз вони пропонують нашим військовим термін в 36 місяців, але не просто так. Це буде вирішувати Ставка. Тобто перекладаю з офіційної мови на звичайну – якщо Ставка вирішить, що демобілізація непотрібна, її і не буде.
А потім ми будемо дивуватись, чому люди бояться мобілізації. Бо немає чітких термінів служби. Немає розуміння – коли ти потрапиш у армію, коли з неї можна демобілізуватись?
До другого читання ми маємо добитись відміни цієї норми. Я вже подав відповідні правки.
#демобілізаціябезставки – це єдине можливе рішення, якщо ми хочемо мати якісну та вмотивовану армію, основною задачею якої буде війна, а не роздуми про туманність та невизначеність майбутнього.

Текст 80: Три найголовніші проблеми ВПО в Україні: що потрібно змінити?
З початком повномасштабного вторгнення російської федерації на територію України почалося масове переміщення населення в середині країни і виїзд мільйонів за кордон.
Складно сказати точну кількість ВПО, але, за даними Мінсоцполітики, в Україні офіційно зареєстровано понад 4,8 млн внутрішньо переміщених осіб. Серед областей, де найбільше ВПО: Донецька (550 тис. осіб), Харківська (523 тис. осіб), Дніпропетровська (466 тис. осіб) та Київ (410 тис. осіб).
За інформацією Євростату, статус тимчасового захисту в країнах ЄС на кінець 2023 року мали понад 4,3 млн громадян України. Основними країнами ЄС, які надали тимчасовий захист були Німеччина (1,3 млн осіб; 29,0% від загальної кількості), Польща (955 тис. осіб; 22,1%) і Чехія (373 тис. осіб; 8,7%).
З-понад багатьох проблем внутрішньо переміщених осіб в Україні виокремлюються три основні, які треба нагально вирішувати: житло, виплати, робочі місця.
Житло
Починаючи з 24 лютого 2022 року через збройну агресію було зруйновано та пошкоджено майже 160 тис. будинків.
Люди були вимушені шукати нові домівки. Через відсутність достатньої кількості житлових приміщень, через відсутність адекватної допомоги з боку уряду, внутрішньо переміщені особи часто приймають рішення про виїзд за кордон або передчасно повертаються до покинутого місця проживання.
Найголовніша проблема, що стоїть перед ВПО – висока вартість оренди житла, незадовільні умови проживання в тимчасовому житлі, особливо для родин з дітьми, людей з інвалідністю, відсутність тимчасового та соціального житла в громадах, не всі ВПО мають доступ до існуючих програм кредитування житла від держави.
Тут потрібно діяти Уряду разом з громадами. Тому наразі основні дії, які потрібно зробити:
• удосконалення законодавства щодо будівництва житла для ВПО;
• запровадження сприятливих умов кредитування для ВПО;
• проведення аудиту та інвентаризації усіх потенційно придатних для проживання приміщень в Україні;
• переведення будинків місцевої комунальної власності в соціальне житло;
• запровадження механізму залучення коштів для будівництва соціального житла.
Виплати
Наступна тема, яка є в так званому "топі" проблем – виплати та фінансова підтримка.
Грошова допомога від держави є вкрай необхідною, особливо у випадку, коли людина втратила дім, майно, всі засобі для існування.
Нині близько 2,6 мільйонів отримують виплати, за прогнозами ця кількість отримувачів допомоги з 1 березня 2024 року зменшиться на 170 тисяч.
Уряд жаліється, що зменшення виплат для ВПО повʼязане з зменшенням надходжень до бюджету. Це можна зрозуміти виходячи з того, що Україна втратила до 30 відсотків ВВП і продовжує нести втрати повʼязані з війною.
Але саме тут і настає найголовніше, що треба змінити. Змінити підхід.
Перше – зробити акцент на дітях. Наше майбутнє – це діти. Базова підтримка має бути для родин з дітьми. Держава має гарантувати виплати для ВПО з дітьми.
Друге – виплати та допомога ВПО по ПОТРЕБАМ. Тобто нам потрібно створити систему з електронним кабінетом ВПО, де кожен може залишати те, що йому необхідно і далі закривати ці потреби за допомогою держави та міжнародних донорів.
Це вирішить проблему з виплатами та зробить їх адресними, що покращить інтеграцію ВПО та створить умови де держава допомагає тим, кому це дійсно потрібно.
Робочі місця
Люди, які покидають свої домівки через бойові дії, небезпеку – змущені переїжджати та не тільки шукати житло. Необхідно знайти роботу, необхідно годувати сімʼю, утримувати дітей. Пошук роботи може займати час, особливо, коли люди мають якісь вузькопрофільні професії, які можуть не мати попиту в місті, селі чи селищі, куди вони переїхали.
Під час пошуку роботи внутрішньо переміщені зазнають суттєвих труднощів, зокрема:
• брак вакансій за спеціальністю та рівнем освіти;
• наявні робочі місця пропонують з дуже низькою заробітною платою;
• небажання роботодавця наймати на роботу внутрішньо переміщених осіб;
• недостатньо професійних навичок та досвіду роботи для працевлаштування на наявні вакансії.
Крім того, серед ВПО дуже багато самотніх жінок, які б може і хотіли піти на роботу, але не мають на кого залишити дитину через недостатню кількість у громадах дитячих садочків та ясел.
Вразливою категорією є люди передпенсійного віку. Вони не мають такої підтримки як пенсійна виплата, а на роботу їх брати не хочуть через вік.
Також роботодавці не бажають іноді брати внутрішньо переміщених осіб на роботу, побоюючись, що ті скоро повернуться в свої громади.
Як покращити ситуацію?
• Стимулювання відкриття власного підприємництва;
• Створення податкових знижок для роботодавців, які наймають на роботу ВПО;
• Перенавчення ВПО за професіями, які мають попит саме у регіоні де вони знаходяться.
Завдання державної політики стосовно ВПО має бути чітким та зрозумілим - збереження в країні, якомога більше сімей з дітьми та забезпечення інтеграції ВПО в тих регіонах де вони знаходяться. Це зупинить відтік людей за кордон та збереже можливість на економічний розвиток на майбутнє.
Державна політика зараз виглядає не системною та має відсутність персонального підходу, що створює навпаки умови для виїзду ВПО за кордон та втратою економічно активного населення.
ВПО – це не навантаження на систему, це наші громадяни, яким ми маємо допомогти реінтегруватися в суспільство. І це можна зробити з НАЯВНИМИ ресурсами. Просто треба змінити підхід.

Текст 81: Україна може заробляти на Росії 50 мільярдів гривень на рік.
Саме стільки надійде у бюджет, якщо встановити рентну плату за транзит російського газу друзям путіна.
Дефіцит бюджету очікується на рівні 500 мільярдів гривень. Міністерство фінансів пропонує цю суму взяти у бізнесу і людей – за рахунок підвищення податків та акцизів, але ця ініціатива зіткнулася з критикою на всіх рівнях. Тим часом наші американські партнери радять боротися не з білим бізнесом, а з сірим – адже мінімум третина української економіки перебуває у тіні, разом зі своїми сотнями мільярдів. 
Я пропоную увазі Міністерства фінансів ще одне джерело для наповнення бюджету. Яке не потребує залучення силовиків та митних служб, і яке може приносити гроші відразу. Мова йде про підвищення рентної плати за транспортування газу, яку доведеться сплачувати росіянам.
На моє особисте переконання ми мали перекрити транзит газу та нафти ще в лютому 2022. Але не робили цього, чим дозволяли путіну отримувати колосальні прибутки на фінансування війни. Слухняно забезпечували транспортування його енергоруюесурсів. Але якщо вже ми не маємо волі закрити цей транзит, то треба забрати прибуток путіна собі.
Якщо встановити рентну плату у розмірі 30% від середньої ціни на газовому хабі CEGH – це дасть Україні мінімум 50 мільярдів грн щороку. Ці кошти можуть бути спрямовані на фінансування Збройних Сил України та відновлення країни від наслідків російського вторгнення.
Давайте згадаємо, що до війни, у 2021 році, країни ЄС імпортували з Росії 155 мільярдів кубометрів природного газу. Цей газ потрапляв до ЄС через п'ять найбільших газогонів: "Північний потік" (Росія – Німеччина, 59,2 мільярда кубометрів), ГТС України (41,6 мільярдикубометрів), "Ямал – Європа" (Росія – Білорусь – Польща – Німеччина, 32,9 мільярда кубометрів", "Блакитний потік" (Росія – Туреччина, 16 мільярдів кубометрів), та "Турецький потік" (Росія – Туреччина, близько 15 мільярдів кубометрів).Всі ці дані можна знайти у вільному доступі.
Більшість європейських країн вже відмовилися від російського газу. Наразі він є "життєво необхідним" тільки для друзів путіна – угорського Віктора Орбана та словацького прем'єра Роберта Фіцо. При цьому, після пошкодження "Північного потоку" та зупинки транзиту через "Ямал – Європа", транзит через ГТС України став для Росії безальтернативним. І хоча Словаччина та Угорщина не споживають стільки газу, як скажімо Німеччина, свої 50 мільярдів на транзиті ми можемо заробити.
Що особливо приємно – що, відповідно до діючих контрактів, російський газ продається на західному кордоні України. Тобто, все фінансове навантаження від введення ренти ляже безпосередньо на російський Газпром.
Звісно, Росія має право не погодитися на такі умови. Але зараз Кремль сам опинився у ситуації, в якій роками тримав Україну, встановлюючи драконівські ціни на газ. При цьому, у разі відмови Росії від контракту, Україна втратить пару мільйонів прибутку від транзиту. А Росія втратить щонайменше 5 мільярдів доларів доходу на рік. Тобто, ми виграємо у будь-якому разі.  
А щоб наші торгові партнери виконували свою частину домовленостей, ми можемо дати право нашому "Оператору ГТС" вилучати газ боржника, і продавати його на українській енергетичній біржі в обсязі, що дозволить покрити прострочену заборгованість. Отримані від продажу грошові кошти будуть спрямовані на погашення заборгованості з рентної плати, а Україна – отримає додаткове джерело природного газу.
Потрібна воля. І правки в податковий кодекс.

Текст 82: Корупція та зловживання навколо Укрнафтобуріння і Укрнафти: чому мовчить НАБУ?.
Друзі, я чимало уваги приділяю подіям навколо Укрнафти та Укртатнафти, а особливо – паразитуванню на них деяких осіб в умовах воєнного стану. Це і про господарську справу, в якій Корецький судився сам із собою, аби "зафіксувати" ціну на нафту, яку він штучно завищив, спотворивши результати аукціонів (дочірнє підприємство Укрнафти за відсутності конкурентів купляло нафту не за стартові 24 тис. грн за тонну, а за 35, внаслідок чого Укрнафта змушена була викупати сировину за такою ж ціною у інших продавців), і про викуп ним нафтопродуктів, отриманих внаслідок самочинної переробки нафти, що належала Укрнафті, і виплату собі заробітної плати у розмірі, що перевищував встановлений у контракті, і закупівлю без тендеру за завищеною ціною присадки до пального у фірми Свірського, свого партнера по кавовому бізнесу та одночасно партнера Медведчука, і закупівля труб у Інтерпайпу за завищеною ціною так само без конкурсу, і багато іншого.
Проте правоохоронні органи, зокрема і НАБУ, на виявлені порушення реагувати не поспішали: заяви про кримінальні злочини не вносились до реєстру досудових розслідувань, а навіть якщо і вносились, то за такими статтями, аби можна було справу передати в інший орган. Можна сміливо стверджувати, що НАБУ і САП дотримуються стратегії ухилення від розслідування зловживань з боку осіб, наближених до Офісу Президента, а також підконтрольних йому керівників державних підприємств.
Цю ситуацію в середовищі юристів пояснювали наявністю у Корецького карт-бланшу, виданого Банковою. Донедавна особою, яка відповідала в ОП за протекторат Корецького з боку правоохоронної системи, був Ростислав Шурма, звільнений на початку вересня через численні корупційні скандали, в які він періодично потрапляв та небажання західних партнерів у зв'язку із цим мати з ним справу.
Після звільнення Шурми ситуація практично не змінилася. І це не дивно. Десятки мільйонів на рік Корецький витрачає на піар, вміло задовольняє забаганки Офісу Президента: тут і прийом на роботу менеджерів ОП, які втрачають роботу через підозри НАБУ (згадаємо Кудіна та Грибана), і контракти зі "своїми" компаніями (пам'ятаємо про АО "Астерс" як колишніх партнерів екс-міністра Резнікова, бурову компанію "Горизонти"). Велике значення мають також і мільярдні витрати на благодійність, що здійснюються за рішенням Корецького.
Ці витрати дуже складно перевірити в умовах війни (за даними акту ДАСУ в 2023 році Корецький витратив на благодійну допомогу 1,3 млрд грн., а витрати на благодійність в 2024 році складають вже приблизно 1 млрд грн.). Корецький щедро роздає кошти за зверненнями СБУ, ДПСУ, Нацполу та інших контролюючих та правоохоронних органів. При цьому в багатьох випадках ця допомога йде не на казначейські рахунки таких органів, а на рахунки визначених посадовцями благодійних фондів та організацій, які витрачають ці кошти вже на свій розсуд.
Погодьтесь, така практика може бути дуже ефективним інструментом для "придбання" в свою кишеню будь-якого правоохоронця. Особливо, з огляду на те, що ДАСУ не поспішає перевіряти наявність документів, що підтверджують цільове використання цих коштів, не проводить зустрічні перевірки з цих питань та взагалі не дошкуляє Корецькому своїм контролем в цих питаннях.
Постає логічне питання: куди дивиться НАБУ в цій ситуації?! Невже воно нічого не помічає? Якщо пам'ятаєте, в лютому 2023 року в ЗМІ почали з'являтися численні матеріали з описом зловживань Сергія Корецького на посаді директора. Приблизно з березня 2023 року НАБУ розпочало цікавитися діяльністю Корецького. Але наявна наразі інформація демонструє, що НАБУ скоріш "відбивалося" від справ проти Корецького, роблячи все для того, щоб такі справи не реєструвалися або вибували з підслідності НАБУ під різними приводами. Лише у тих випадках, коли те чи інше зловживання набувало чималого розголосу в медіа, НАБУ відкривало провадження проти менеджерів Корецького, але жодне з них на сьогодні не доведене до кінця.
До мене звернулися іноземні інвестори – акціонери Укрнафтобуріння. Ознайомившись з фактами, побачив безліч порушень, які вчинили держпосадовці при передаванні компанії без конкурсу до Укрнафти і надання дозволу АМКУ який збільшив монополію групи Нафтогаз. Іноземні акціонери майже 1,5 року виборюють свої права в українських судах, а також направили безліч заяв про злочини до НАБУ. Але, антикорупційні органи, чомусь ігнорують розслідування зловживань високопосадовців, і ось чому.
Аналіз доступних в Державному реєстрі судових рішень ВАКС свідчить, що справами Укрнафти та Укртатнафти в НАБУ займається переважно Перший підрозділ детективів, який до 03.05.2023 року очолювала Олена Кроловецька (за посиланням її декларація за 2023 рік – https://public.nazk.gov.ua/documents/ff2a09de-337a-4359-8e80-ada43fb16ade).
Наприклад, після того, як в лютому 2023 в ЗМІ виник скандал із тим, як Корецький переплатив собі в якості заробітної плати зайві 700 000 грн., саме Перший підрозділ детективів прийшов до незвичайного для цього органу висновку, що Корецький не винний, оскільки кошти має намір повернути. Додаю до ознайомлення витяг з листа, підписаного заступником керівника одного із відділів Першого підрозділу детективів, який до 03.05.2023 року був підпорядкований саме пані Кроловецькій.
Так само в ситуації, коли реалізовувався план по заволодінню акціями ПРАТ "ВК "Укрнафтобуріння" і представники компанії звертались до НАБУ, аби запобігти доведенню його до кінця та захопленню контролю над компанією, ті ж таки детективи Першого відділу Першого підрозділу не розгледіли ніяких порушень.
Кроловецька очолювала Перший підрозділ детективів з 2019 року до травня 2023 року. До того працювала на посаді керівника Четвертого відділу детективів Другого підрозділу детективів Головного підрозділу детективів. Проте, допоки отримувала заробітну плату з бюджету, пані Кроловецька примудрилась скласти іспит та отримати у Раді адвокатів Київської області адвокатське свідоцтво. До слова, керівник зазначеної ради, Петро Бойко, щедро роздає ці свідоцтва колишнім набушникам. За його підписом свідоцтва отримали: Андрій Калужинський (колишній керівник Головного підрозділу детективів НАБУ), Олександр Клименко (колишній керівник відділу детективів, а нині – керівник Спеціалізованої антикорупційної прокуратури), а також безліч рядових детективів. Саму ж Кроловецьку, чий батько має подвійне громадянство та проживає в росії, і саму підозрювали в наявності паспорта країни-агресора, що завадило їй завершити участь у конкурсі на посаду керівника САП.
Напевно, ви вже здогадалися, про що йде мова?! Якщо ні, то хочу вам повідомити, що станом на сьогодні адвокат Кроловецька обслуговує державну Укртатнафту. Тобто пан Корецький як директор Укртатнафти, здійснив вдалу інвестицію фактично в досвід та компетенцію НАБУ.
Згідно поданої нею декларацією за 2023 рік, Кроловецька у травні 2023 році вступила до складу Адвокатського об'єднання "Кучерук і Кроловецька", та за 7 місяців роботи отримала у своїй адвокатській фірмі заробітної плати біля 50 тис. грн., а от дивідендів – понад 700 тис. Чи була це чергова податкова оптимізація, а простіше кажучи – ухилення від сплати податків, як у випадку зі "позаштатною" юристкою Укрнафти і Укртатнафти Оксаною Волинець, про що я нещодавно писав? Можливо. Судячи з інформації, яка оприлюднена на сайті, адвокатська фірма Кроловецької, чий прибуток за 2023 рік склав менше одного мільйона гривень, має досить амбітні плани: незабаром відкриття офісів у Львові та Тбілісі (чи бува не Углава його очолить?).
Вочевидь, у фірми Кроловецької з'явилось доволі потужне джерело фінансових надходжень, але мені здається, що таке масштабування бізнесу здійснюється саме за наші з вами кошти, які Корецький платить за послуги адвоката зі зв'язками. Не знаю, чи пов'язані між собою ці два факти, але результат, як то кажуть, на табло: колишні підлеглі Кроловецької, з якими у неї вочевидь збереглись теплі стосунки, не надто поспішають з розслідуванням справ відносно зловживань Корецького. Можливо дається в знаки 9 років спільної роботи, з яких 4 роки вона керувала саме тими детективами, які наразі роблять вигляд, що розслідують справи Корецького?!
До речі, на мою думку, АО "Кучерук і Кроловецька" своєю оптимізацією дуже підставляють своїх клієнтів – державні компанії. Якщо державна компанія наймає адвоката, дійсна заробітна плата якого складає 10 000 гривень на місяць, переплачуючи при цьому адвокатському об'єднанню сотні тисяч "прибутку", що розподіляється на виплату "дивідендів", то це виглядає як банальна крадіжка державних коштів та їх наступне відмивання.
Крім того, "успішність" адвоката Кроловецької "тхне" конфліктом інтересів із екс-керівником підрозділу детективів НАБУ Кроловецькою. Гадаю, НАЗК мала б перевірити обставини отримання Кроловецькою "дивідендів" від адвокатської діяльності на початку своєї кар'єри адвоката.
І не можу не сказати про її партнера – Кучерука Юрія. Молода людина, отримав посвідчення адвоката в 2022 році, за даними відкритих джерел є засновником багатьох господарських товариств, благодійних організацій, та громадських організації із гучними назвами, на кшталт "Центр демократії та реформ". Але прискіпливе вивчення зв'язків Кучерука із співзасновниками підконтрольних йому осіб неодмінно приводить до "виробників кіно та відеофільмів, телевізійних програм", таких компаній як ТОВ "ВАН ЕНД ВАН ПРОДАКШН", ТОВ "Стерео Інвест", ТОВ "ВЄДО ЛАЙН" (в минулому – ТОВ "ЗЕ Медіа", що займалося рекламою партії "Слуга народу").
Напевно, саме такі зв'язки дають цьому молодому даруванню можливість виплачувати нечувані мільйонні дивіденди членам свого АО, адвокатські гонорари яких не перевищують 10 000 грн. на місяць.

Автор 7 - СЕРГІЙ ДАЦЮК
Текст 83: Як ми уявляєм перемогу?.
Недавно один дуже віруючий у перемогу звинуватив мене в тому, що я не вірю в перемогу.
Більшість думає, що уявлення про перемогу у всіх однакові. Тобто раз не віриш в перемогу в чийомусь уявленні, то й зовсім не віриш в перемогу Але це не так.
Традиційно перемога формулюється в світлі єдиного уявлення про націю-державу-територію, за умови визнання загального блага. Тобто "одна перемога, одна на всіх, ми за ціною не поскупимося". Але як бути у світі, де держава, нація та територія відокремилися одне від одного, як казав ще покійний Зігмунт Бауман?
Я вірю в перемогу, але я вірю у якусь іншу перемогу, ніж багато моїх співбесідників. Тобто проблема у тому, що ми досі не домовилися, у яку перемогу ми віримо.
Є принципово різні уявлення про перемогу, які залежать від виховання, вірувань, не обов'язково лише релігійних, ідеологічних переконань, кругозору і масштабу бачення, інтелектуальних здібностей та уяви, зрештою, багато залежить від психологічного чи особистісного статусу (індоктринація, ресентимент, психічний суверенітет і т.п.)
Отже різні далі запропоновані варіанти – це не про те, яка може бути перемога, це не про її сценарії, а про те, як ми уявляєм перемогу, від чого зрештою дуже залежить, яка буде перемога.
Отже які в принципі у нас є уявлення про перемогу у війні?
1. Перемога як домінація. В цьому уявленні вважають, що оскільки війна – це гра з нульовою сумою, то хтось має перемогти, а інший має програти. Це перемога з повним знищенням армії ворога, його капітуляцією, окупацією та руйнуванням столиці, міжнародним судом і т.д. Або така ж повна поразка, третього не дано.
Це уявлення включає версію "піррової перемоги". Для України це значить ситуацію, коли в результаті перемоги фактично не залишиться ні міст, ні родючої землі, ні демографічно продуктивного населення, ні можливостей для відновлення.
Це уявлення ресентиментальне, воно робить правду релятивною. Тобто тут нема сенсу вважати "правда на нашому боці і ми переможемо". Тут все навпаки: "хто переможе, того і правда".
Таке уявлення не підтримує більшість наших союзників, партнерів поза військовою допомогою нам, бо це уявлення не просто знищує державну структуру ядерної країни, а взагалі повністю змінює світ, значно посилюючи Китай, або повністю знищує Україну, роблячи з неї пустку.
2. Перемога без домінації або зупинка війни без перемоги. Це уявлення включає зниження активності агресора через його ослаблення невійськовими методами – революцією, переворотом, іншою інтервенцією; взаємне виснаження сторін та призупинка війни не невизначений час по факту або договірна заморозка на обумовлений час.
Це так звана перемога стратегією непрямих дій, стратегією дива, стратегією відкладених дій. Саме така перемога стає більш імовірною, коли військові дії заходять у глухий кут, тобто війна затягується, а військових здобутків жодної зі сторін нема. В такій ситуації можуть зустрічатися вже і непрямі дії, і дива, і відкладені дії.
Саме цю перемогу нав'язують нам наші союзників, безліч партнерів, більшість бізнесменів, у тому числі вітчизняних (треба торгувати, а не воювати, треба домовлятися, а не сратися).
3. "Перемога як зміни усіх". Це означає відсутній в історії приклад і тому малоймовірну річ – порозумнішання обох сторін через їх радикальні зміни і вихід на міждержавний договір про зміну світового порядку і зміну місць сторін у новому світовому порядку.
У цьому уявленні війна – це гра з додатною (позитивною) сумою, відома як гра "win-win". Щоб так уявляти перемогу, потрібно працювати з уявленнями про легітимні зміни обох сторін. Тобто обидві сторони війни мають змінитися так, щоб їх правда була не десь посередині, а в іншому смисловому і перспективному просторі та дозволила їм обом вийти з війни, зберігши залишки гідності.
Таку перемогу можна здобути у нересентиментальних суспільствах дорослих та розумних. Тобто у суспільствах, які здатні зрозуміти війну як помилку обох сторін. Але схоже, що війна Росії та України це війна ображених нерозумних дітей. Це точно не вирішується на рівні Realpolitic, це масштабна цивілізаційна робота, на яку сьогоднішні політичні лідери обох країн нездатні.
4. Перемога як зрада чи самозречення довоєнної ідентичності. Такою може бути сприйнята після війни будь-яка перемога, якщо в повоєнному суспільстві не припиняється масовий ресентимент. Тобто така перемога це пролог до наступної війни.
Отже в цьому уявленні мова йде про зміну довоєнної ідентичності через солідаризацію з ворогом проти більшого ворога. Наприклад, Україна і Росія починають війну проти Європи чи проти Заходу взагалі за підтримки Китаю. Або лукаве перемир'я з Росією як пролог до наступної війни.
Тобто це уявлення є варіантом або версією попереднього уявлення, коли війна припиняється не задоволенням бажання ресентименальної справедливості, а весь ресентимент просто перенаправляється на інших – ще більш чужих, чи у майбутнє на нову війну з ворогом.
5. "Імітація перемоги" або "Перемога у будь-якому разі". В цьому уявленні все, що неповна поразка, є перемога. Це так звана концепція "малих справ", втілена у результатах війни. Будь-який результат війни слабша її сторона може назвати перемогою, бо могло бути набагато гірше.
Причому втрати у війні будуть визнаватися такими, які будуть вважатися втратами чужого і чужих. Це, знову ж таки, ресентиментальне уявлення про перемогу слабкої сторони.
Ми протистояли другій армії світу і змогли вистояти з втратами. Окупований Донецьк і Луганськ? Ну і добре, все одно у них була інша, неукраїнська генетика. Окупований Крим? Ну і добре, все одно там мало було українців. Окупований Південь та Схід? Ну і добре, там все одно більшість російськомовних жили. Окупований Київ? Ну і добре. Все одно він був зросійщений. І так далі.
Звичайно це не перемога, але це дозволяє якось задовольнити індукований та форсований ресентимент в суспільстві.
6. "Своя перемога". В цьому уявленні перемога заперечується, як загальне благо, а відстоюється лише індивідуальне благо, благо своєї сім'ї чи благо своєї політичної групи. Це фактично індивідуальна чи групова корупція.
В Україні це індивідуальна корупція, бізнес на крові, олігархічний відкуп від переслідування участю у допомозі фронту, просування інтересів політичної сили супроти політичних інтересів всієї країни.
Основний мотив такої перемоги, якщо переможу я, переможе моя сім'я, моя корпорація, моя політична сила, то це і буде перемога усіх. А усі тут – це ті, хто мене чи мою групу підтримує, решта перемоги не заслуговують, є зрадниками, відщепенцями, маргіналами і т.д. В цьому уявленні є "правильні і неправильні українці", "свої та чужі в країні", "країна є внутрішньо окупована" і т.д.
В такому уявленні все виправдане: безповоротна еміграція, політичне кілерство, "шакалячі експреси", розкол суспільства (російськомовні і україномовні, фронт і тил, емігранти та ті, хто лишилися, віруючі у перемогу в першому уявленні і віруючі у перемогу у другому уявленні), корупція, крадіжки на крові, доноси в ТЦК, а також протилежне -шпигунство та передача інформації ворогу, колаборація, зрада і перехід на бік ворога.
7. "Негідна перемога". Це парадоксальне уявлення, коли війна відбувається в першому уявленні, але до миру змушують ззовні у другому уявленні, і це називають перемогою, що трактується як здобута значним чином завдяки чужим ресурсам, зусиллям і активності.
Уявлення про негідну перемогу можливе лише у суспільствах, де є традиція інтелектуалізму та легітимності моральних авторитетів. Бо інакше така перемога називається "у нас не було іншого вибору", хоча вибір завжди є.
Саме з утвердження гідності починав війну Черчилль: "у вас був вибір між війною і ганьбою, ви вибрали ганьбу, тому отримаємо війну". І саме в перші місяці війни ми теж намагалися воювати, зберігаючи гідність та свободу. Але потім ресентимент з'їв наші гідність та свободу.
Наприклад у Кореї в минулому столітті під час війни не було достатньо інтелектуальної мужності, щоб це зрозуміти. Можна сьогодні бачити Південну Корею та Північну Корею. Там довелося розділитися – гідність і нелюдяність у Північної Кореї, а негідність і людяність у Південної Кореї.
Не дай Бог робити українцям такий вибір. Хоча суспільство це і не помічає, розплачуватись доведеться багатьом поколінням. Взагалі у більшості суспільств "зовнішнє управління" та продаж активів країни як плата за перемогу настає малопомітно для суспільства.
8. "Перемога як більш масштабний проект українства". В цьому уявленні незалежно від результатів війни і стану-ситуації в Росії можна побудувати українство наново, за межами довоєнної держави Україна – як проектно-програмні регіони, як мережу гуманітарних кластерів, як республіку спільного розподіленого господарювання, як зародок людства.
Це уявлення доволі малозрозуміле та маргінальне для українців. Мало хто його розуміє, тому воно тут наведено як масштабніший варіант третього уявлення, лише для України, без Росії.
Що нам дає цей розмай уявлень про перемогу?
Чи вірю я в перемогу? Для мене це не просте питання.
У ті два уявлення перемоги як можливі сценарії дійсності, у які вірить більшість (1 і 2), я вірю теж, але для України це не дуже перспективні перемоги. У варіанти 4 і 5 я не хочу вірити, хоча вони дуже імовірні, тому що їх просувають патріоти-активісти. Варіанти 6 і 7 – це те, у що вірить меншість, але вони дуже заважають нам. А у ті дві найбільш перспективні для України перемоги (3, 8) я слабко вірю, хоча з усіх сил просуваю саме їх. Тобто те, у що вірить більшість, я не вважаю перспективним. А у що вірю сам як найбільш перспективне, не вважаю швидко здійсненним.
Всі ці уявленні при деякій схожості принципово відмінні – вони не просто з різних картин світу, вони з різних бачень смислів та перспектив по-різному угляданого цілого, зокрема світу.
Чи є позитивним перше уявлення? При всьому самозрозумілому нібито позитиві повної перемоги над Росією, така перемога принесе Україні більше проблем і бід, ніж переваг та користі. Більшість цього не розуміють. Але це так.
Позитивних уявлень про перемогу тут мало – лише третє та шосте. Решта – уявлення ризиковані або прямо негативні.
Позитивні уявлення про перемогу можливі не з бажання приниження Росії в результаті повної над нею перемоги і не з відчаю поразки національно-державницького проекту, тому що такі підходи лише живлять ресентимент, який забирає усю енергетику дії.
Позитивні уявлення можливі як футурокур – втілення майбутнього з натхнення, розмаю та співучасті.
Лише на перший погляд здається, що позитивні уявлення між собою, а ризиковані та негативні уявлення між собою сумісні – так, що одне позитивне може переходити в інше позитивне, а одне негативне може переходити в інше негативне. Але це не так. Перехід з уявлення до уявлення пов'язаний з кризою ідентичності, кризою особистості, життєвою кризою через тривалий період невизначеності, а також жорсткою політико-економічною та соціально-культурною кризою України.
Нас можуть змусити змінювати уявлення, але лише ціною відчаю та депресії. В той же час війна – чудовий час для переосмислення себе, своєї групи ідентичності, своєї спільності як набору договірних ідентичностей, виходу за межі ідентичності у самовизначення і домовляння для масштабних змін.
Всі ці уявлення існують у людей до війни, під час війни і після війни. На ці уявлення війна слабко впливає. Бо уявлення – це те, що всередині нас, що не змінюється іноді навіть на межі життя та смерті. Тобто навіть солідаризація персонального уявленням з будь-яким уявлення публічним – першим, другим чи п'ятим – не означає, що ми внутрішньо згідні з ним.
Уявлення про перемогу – це не лише про війну. Це, перш за все, про самість, її транзит крізь буття, а також про її гідне перебування в екзистенції через транзистенцію. Незмінність в екзистенції – є вадою, а не перевагою. Зрештою хто є герої: ті, хто померли і не змінились, чи хто змінились і не померли?
Так і чую радикальних патріотів, які заявляють: Перемога є лише одна! Це означає, що у них є лише одне уявлення про перемогу, а хто його не поділяє, той не українець. Але такий радикальний патріотизм саме і є причиною того стану розбіжностей, який у нас зараз у суспільстві.
Ми ж не працюємо з уявленнями українців ніяк інакше, окрім пропаганди, агресивної цензури (хейтерства) і шельмування та цькування ("шакалячих експресів"). Тому власне влада та патріотичні активісти вважають, що уявлення про перемогу є лише одне – їхнє і воно ж єдине правильне.
До цього уявлення також належить і більшовицька стратегія: перетворення війни зовнішньої імперіалістичної на війну внутрішню громадянську. Це власне може статися з нашими радикальними патріотами, які вважають Україну внутрішньо окупованою.
Давайте я покажу, як уявлення про перемогу впливають на перемогу. Вам не раз доводилось чути або читати, що заморозка чи примирення це погано для України. Аргумент – Росія в цій паузі перегрупується, доозброїться, домобілізується і вдарить ще сильніше. І жодного разу мені не доводилося почути такого: Україна ще більш домобілізується, доозброїться і вдарить сильніше за Росію.
А знаєте чому так? Бо вся уява українців не може такого уявити. Бо не вірять українці, що вони за час паузи можуть краще, ніж Росія, приготуватися до війни. Окрім того, є острах, що якщо ми на час паузи відкриємо кордони, то ще й частина армії втече з країни.
Здебільшого побоювання заморозки та такі аргумементи походять саме від радикальних патріотів та від лівих радикалів "щипачів гусей", які таким чином показують, що немає у них віри ні в українців загалом, ні у відкладену перемогу. Тож радикали вірять лише у примусову мобілізацію, а не у перемогу як прояв вільного волевиявлення. Тож саме від такого примусу українці тікають з України – не до Росії, а в інші місця з тезою: чума на обидва ваші доми.
Тому питання треба ставити принципово: навіщо нам Україна з примусу, якщо її свободу забирають або росіяни, або вітчизняні радикали? Нічий примус не є кращим для свободи.
Зрештою питання, які ми довго ігнорували і які вважали суто теоретичними, постали вже наочно і боляче нас б'ють і знищують: Хто ми такі? І навіщо нам таким різним бути разом?
Щоб перемога була одна, потрібно було чути ці питання до війни, узгоджувати відповіді, а потім домовлятися, домовлятися і домовлятися. Але всі хотіли лише домінування, і ніхто домовлятися не бажав.
Ще один віруючий недавно заявив про те, що нам потрібно домовитися про уявлення щодо перемоги.
Неможливо не домовившись про відповіді на ці принципові питання, окремо домовитись про спільну перемогу. Різні досі неузгоджені відповіді на ці питання породили різні уявлення про перемогу.
Тому перемога може бути різною і вона може не відповідати уявленням ані кожного, ані більшості.
Ми віримо не в одну перемогу. Ми віримо в різні перемоги.
Свобода віри – це найбільш сильна річ, навіть сильніша за свободу волі.
Бо віра – це не лише позірна індивідуальна гідність, це також соціальна конкуренція різних вір і гідностей.
Неможливо узгодити власну віру з іншими. Віра плекається власним прикладом всупереч узгодженням.

Текст 84: Що таке поразка?.
З Древньої Греції через Корнелія Тацита, потім через міністра МЗС Італії часів Муссоліні Галеаццо Чано і в класичному її вигляді у Джона Кеннеді прийшла до нас відома фраза: "У перемоги сто батьків, а поразка – сирота". Ніхто в Україні не хоче думати та говорити про поразку. Це – магія подібності або симпатична магія: не наклич біду словом. Але магічними заклинаннями "Слава Україні!" тут не допоможеш, бо слави, скоріше за все, не буде. І героям з фронту в такій ситуації буде байдуже до їх прославляння "Героям слава!".
Формування передустановок для дискурсу поразки
Ніхто не хоче брати на себе відповідальність за здійснення поразки, за розмову про поразку, за думання про поразку. Тому давайте домовимося: поразка у війні може статися сама по собі, без відповідальності українців.
Раптом що – валіть усе на мене, на Арестовича, на Романенко, бо ми про це говорили давно, публічно, детально. Це ми за все відповідаєм, бо думали і говорили про це давно. Тим більше, що значна частина українців саме нас і звинувачують. Тому тут навіть додаткових зусиль не потрібно.
Це вже зараз Президент прямо говорить про мирні переговори з Росією і потім сам себе спростовує, а відомий консультант-футуролог Валерій Пекар говорить в інтерв'ю: "Ми чуємо одну і ту саму, вже давно прожовану жуйку про "кордон 1991-го року", яка вже нікого не надихає."
Справді? Не надихає? А що надихає? Відстояти Україну хоча б у якихось кордонах?
Наступне питання журналістки Софії Середи Валерію Пекару – це ж просто смакота для знавців: "Чому немає суспільного дискурсу про те, що таке перемога і що таке поразка?"
Як немає? Ось вам за липень 2023 року моя стаття "Проблема та напрямки стратегії перемоги" з критикою установки вийти на кордони 1991 року. А ось за березень 2024 року моя стаття "Як ми уявляєм перемогу?". Посилання на ютуб-канали Романенка та Арестовича, де всі часи війни такий дискурс твориться, самі знайдете.
І це не стало суспільним дискурсом лише у дуже специфічної аудиторії Валерія Пекара та його інтерв'юера. Але це стало суспільним дискурсом у тих, хто дивиться ютуб-канали Юрія Романенка та Олексія Арестовича, де ми разом давно про це говорили. Припустимо ви, шановні читачі, не любите нас і любите Валерія Пекара. Буває. Але говорити про те, що відображуваний його специфічною аудиторією дискурс і є суспільним – це занадто зухвало.
Неадекватність "Маніфесту сталого миру", на який посилається Валерій Пекар, просто неймовірна. Цей Маніфест – дитяча казка, причому для вередливих дітей. Хочу повідомити шановним розробникам цього маніфесту свою думку, що сталий мир у світі не проглядається ні у короткостроковій, ні у середньостроковій, ні можливо навіть у довгостроковій перспективі. Допоки Україна та Росія не зміняться, не вийдуть на взаємну роботу щодо змін світу та його структур, війна між ними не лише буде продовжуватися, але до цієї війни доєднаються і інші країни.
Не думаю, що їм як футурологам моя малофахова думка допоможе. Їх аудиторія давно ні з ким, крім таких, як вони самі, не дискутує: замкнулися в собі, самі себе хвалять, інших цькують та шельмують, і в дискусії з іншими не вступають. Причому дехто навіть вважається публічним інтелектуалом. Але неможливо вважатися публічними інтелектуалом і при цьому уникати публічних дискусій, вести розмови лише серед своїх і давати інтерв'ю в теплих ваннах.
Західна футурологія з вірою в перспективу світового домінування західної цивілізації – добре проінвестована, політично підтримувана, дискурсійно у ЗМІ та у наративах фільмів та серіалів забезпечена візія. Хоча неадекватність цієї візії стає все більш очевидною.
Нажаль домінування західної цивілізації у світі завершується. ЄС та НАТО – майбутнього не мають, тому виступають як феномен українського політичного фетишизму, руйнівного і кривавого для України. Публічно вірити у це, виступати за гранти з підтримкою чи якось інакше використовувати це все можна. Але от планувати життя своїх сімей і країни в цілому не варто. Навіть з усієї любові до більшості політиків чи Валерія Пекара і його колег-футурологів.
Я хочу піддати критиці жуйку самого Валерія Пекара: "треба подорослішати". Це так, щоб вам, шановні читачі не говорити, що ви – діти малі чи просто ідіоти, а Валерій – дорослий. Це ресентиментальна риторика, яка нічого, крім самолюбування, не містить.
Інфантильність – це установка на вступ до НАТО, це установка на вступ до ЄС, це установка на допомогу партнерів замість спиратися на власні сили. Образа на союзників та партнерів, які переслідують свої вигоди, – теж інфантильність. Образа на не таке політичне чи військове керівництво – знову інфантильність. Установка на покарання Росії дорослими державами, установка на відміну російської культури, установка на умови перемовин, яких ми не заслужили, – це все інфантильність. Навіть цькування та шельмування неправильних патріотів – це інфантильність.
Немає сенсу закликати усіх подорослішати, коли сам не виглядаєш як дорослий, коли навіть не намагаєшся говорити складну і неприємну правду. Дорослий, який хоче подорослішання дитини, ніколи не говорить дитині "подорослішай!". Він говорить з нею по-дорослому, розкриваючи багатосторонні обставини наявних ситуацій і безліч мотивів у неї залучених, чесно розповідаючи про можливі неприємні перспективи і потрібні зміни, відтак дитина поступово занурюється у дорослий дискурс, оцінює дорослі складні ситуації, приймає разом з дорослим дорослі рішення.
Тому розмова про поразку України у війні – це доросла розмова з дорослими. Дітям та громадянам з націонал-патріотичними акцентуаціями, фетишистськими установками на радикальну українізацію, фантазіями про розгром Росії і компенсації усього і вся від Росії – не треба читати далі.
Що таке поразка?
Мужність і адекватність – не лише в тому, щоб перемагати, але і щоб визнавати свої поразки. Проте в певних уявленнях-угляданнях-баченнях визнання поразки нема.
Що таке поразка? Це уявлення дискурсу стратегування в угляданнях розвитку та розривних стрибків. В угляданнях шляху змін чи всередині вічної боротьби нема поразок. В ресентименті теж нема поразок, а є лише зрада, яка має прізвище та ім'я. В трайбалістському ресентименті, якщо група програла на полі бою, вона переходить до партизанської війни і допоки живий хоча б один, боротьба-війна триває.
Як зараз не визнають поразку націонал-патріоти? Просто: Україна в їх уяві не програла, але програли: 1) совок в Україні; 2) Українська непатріотична влада; 3) проросійськи налаштовані українці. А правильні патріоти ніц не програли і не мають навіть думати про можливу поразку. Але так можна вважати лише груповим чином чи індивідуально.
В індивідуальному плані можна зовсім уникати уявлення про перемогу чи поразку як цілей чи бажаних станів. Але в інституалізованій колективності цілі або досягаються, або ні, і відповідно влада або делегується під досягнуті цілі, або ні. Тому перемога та поразка – невідворотні атрибути інституалізованих колективних воєн і їх припинення чи завершення.
Тобто держава у війні завжди або перемагає, або зазнає поразки. А от рухи, групи, нації, класи, партії можуть продовжувати боротьбу і без держави.
Яке питання у нинішній війні головне?
Микола Рябчук в своїй статті "Чого хочуть українці?" вважає, що найважливішим є питання: "Чого хочуть українці у війні?". І відповідає – не миру, а перемоги. Але українцям заважають залишки СРСР.
Я ж вважаю, що більш важливим є питання: "Яка саме Україна завершить війну: багатоманітна і вільна чи моноетнічна і тоталітарна?"
Отже маємо дилему: перемога України за будь-яку ціну чи, навпаки, за будь-яку ціну має бути збережена вільна багатоманітна України, хай навіть ціною неприємного компромісу з ворогом.
Ця дилема не є простою, тому що нема такого стратега в Україні, який би міг зіграти на цій дилемі. Тому передумова виходу з війни є відповіддю на питання: у що українці вміють грати краще – у довгу війну чи у швидкі зміни?
Чому мені не сподобалася стаття Рябчука?
Пан Рябчук веде націонал-патріотичну пропаганду за старою схемою: усе добре – це незалежна Україна, усе погане – це СРСР.
Радянська корупція в порівнянні з незалежно-українською корупцією – це небо і земля. Несолідарний трайбалізм, корупція, олігархія, націоналістичний ресентимент та інтелектофобія – це невід'ємні атрибути саме державного проекту Незалежної України. Це засадничі вади УНР-України, а не якісь неподолані радянські вади.
Красти, визискувати, корумпувати класово солідарну державу СРСР було ганьбою. А робити те саме у олігархічно-націоналістичній державі Україна – припустимо. Зараз усі корупціонери – патріоти. Непатріотичних корупціонерів ми уже українізували і декомунізували.
Націонал-патріотична оманлива пропаганда нічим не краща комуністичної оманливої пропаганди. Просто вони про різне і по-різному вводять в оману. Ну не вдасться відбілити і спасти другу українську республіку, кінець їй.
Рябчук пише: "Єдиною перевагою українців у цьому смертельному протистоянні є бойовий дух, відданість певним засадам та ідеалам, громадянська свідомість і патріотична мобілізація."
Це зумисно каламутні вирази. Про переваги не пишуть так невиразно.
Ресентимент шкодить бойовому духу, а піднімає бойовий дух лише свобода та гідність. Громадянська свідомість найбільш ефективна під час війни як солідарна, а не лише націонал-патріотична. А патріотична мобілізація точно вже не спрацювала, бо Україна вдалася до примусової. "Відданість певним ідеалам" не означає конституційної ідеологічної багатоманітності і явно не вказує на гідність та свободу. Що таке взагалі: певні ідеали, які є перевагою? Для кого певні? Про що вони запевняють?
Для мене ідеалами є гідність, свобода, багатоманітність. І коли я чую: "Нація понад усе", я знаю, що мене вводять в оману. "Понад усе" – це нація понад Богом, понад гідністю, понад свободою? Не всяка нація чи навіть Україна понад усе, а лише – гідна, вільна, багатоманітна. Націонал-патріотична, ресентиментальна, олігархічна, корумпована Україна – для мене не "понад усе". Імперія живе без свободи. Але нація не виживає без свободи. Основний сенс нації саме в цьому, а не в мові, не в культурі та не у вибірковій колективній пам'яті. Усе це і є певні ідеали, про які автор хоче уникнути розмови.
Про можливе перемир'я Рябчук пише: "Для того, щоб усе це здійснилося, російська влада мусила би кардинально змінити ставлення до України або ж повністю змінитися сама." Ні, пане Рябчук. Щоб усе це здійснилося, в Україні мають відбутися такі зміни, щоб Росія не мала вибору і теж змінилася. Оце є стратегічна ініціативна суб'єктність, а не фантазії про зміни в Росії.
Мені засадничо не сподобалось, що автор виходить з наявного, з нинішньої ситуації. Хіба ж це погано? – запитаєте ви. Так, під час війни це – поразка. Уся стаття Рябчука породжує невідворотність поразки. Чому?
Війна для будь-якого народу це момент історичних та стратегічних змін. Ми справді вважаєм, що стратегічні зміни – це те, що хочуть українці? Мені здається, що українці хочуть того, що їм навіюють в Телемарафоні. Поки Телемарафон розганяє "перемогу", українці хотітимуть перемоги. Але будувати на цьому якісь висновки чи стратегії не варто.
Мені здається, що історична стратегія війни – це те, чого за великим рахунком прагне еліта, інтелектуали, духовні лідери, як їх не називай. Стратегія – це гра, де ти сам змінюєш правила. Як тільки ти почав виходити з наявного, як тільки заговорив про те, що немає вибору, ти вже програв. Поки ти звинувачуєш ворога, картаєш партнерів, союзників, бідкаєшся відсутністю ресурсів і не говориш про власні зміни правил, ти програєш.
Коли я читаю у Рябчука: "Росія не залишила нам вибору", я не можу погодитися. Вибір є завжди, просто часто не вистачає мислення, уяви і готовності до змін. Лише в установці на продовження наявного нема вибору. Але вибір завжди є, і завжди можна інакше.
Коли Україна на межі знищення, ми взагалі можем ВСЕ: жорстко припинити розкол України, змінити Конституцію, замінити чи взагалі відмінити посаду Президента, радикально припинити корупцію та бюрократію, створити Військовий Уряд, поставити Гетьмана-стратега, ввести режим тотальної мобілізації усіх 11 фронтів і т.д. Не факт, що українці цього хочуть. Але якщо Україна не зміниться, нам кінець, навіть якщо ми переможем.
Ще раз для тих, хто не зрозумів і почне говорити про законність чи "партнери нас не зрозуміють": нас знищують тотально, тому ми можем ВСЕ – прямо, публічно, без всяких таємних змов чи путчів.
Отже: "стратегія – це гра, де ти сам змінюєш правила", "вибір завжди є в мисленні та уяві", "завжди можна інакше", "коли ти на межі смерті – можна все".
Суть поразки України у війні
Україна зазнала нищівної цивілізаційної поразки. Це стратегічна, політична, економічна соціальна, культурна, демографічна, моральна і духовна поразка проекту "Незалежна Україна 1991 року".
Можлива поразка у війні – це не жертви героїв-фронтовиків, не втрата територій, не руйнування економіки, не втрата публічної політики, не тотальна пропаганда і не шельмування націонал-патріотами непатріотичних інтелектуалів.
Я взагалі відмовляюся обговорювати другорядні речі: умови псевдомиру на перемовинах про припинення війни, скільки територій Україні залишать, які збройні сили нам дозволять мати, як скоро буде наступна війна.
Якщо вам буде від цього легше, поразки у війні зазнають обидві країни – і Україна, і Росія, але я говоритиму лише про Україну.
Можлива поразка України у війні – це не лише військова, політична, культурна чи громадсько-соціальна поразка, як її зазвичай подають. Це не поразка влади – не того вибрали, це не поразка еліти – не таку еліту мали, не поразка 25% суспільства – не на ті активні суспільні сили спиралися.
Можлива поразка під час війни відбувається в головах людей. Це поразка не стільки існуючого державного проекту, скільки поразка цивілізаційної установки на субстратегію підпорядкування – до варягів, до Росії, до СРСР, до ЄС.
Поразка в тому, що незалежна Україна йшла кудись туди (у ЄС і НАТО), а прийшла нікуди. Коли не знаєш, навіщо кудись йдеш, тоді завжди ідеш не туди. Шукати старі скарби по старих картах можна, але за умови, якщо ці скарби не знайшли до тебе. Всі скарби вже знайдені, з нами ніхто не поділиться. А відтак краще створювати свої скарби, ніж чужі шукати.
Поразка України – це поразка етнічно-національного трайбалістсько-несолідарного групістсько-корупційного глитайсько-олігархічного нестратегічно-інтелектофобного аграрно-деіндустріального державницького проекту.
Тобто поразка України сталася вже. І вона майже не залежить від поразки у нинішній війні Росії проти України. Я розумію, що зрадофіли одразу ж скажуть, що це капітулянтство. Але капітулянтами тут є самі зрадофіли. Капітуляція – це зрада свободі та гідності, а не архаїчному минулому. Нація – це майбутнє, а не минуле. Гідність – солідарна, а не групістська, з договорної спільнодії, а не з трайбалізму та ресентименту. Групізм, трайбалізм та ресентимент – це зрада політичної нації.
В цьому сенсі не буває національної гідності, бо Гідність – сягання не з оптики громадянина чи навіть людини, а з оптики істоти, яка сприймає Поклик (Бога, Нірвани, Дао, реліктового випромінювання Великого Вибуху – не має значення, бо це лише слова про те, де ми ніц не знаєм). Зокрема гідність нації – це те, наскільки нація творить із себе людство, а не розбивається на групи правильних і неправильних патріотів.
Україна програла ще до війни. Чи могла Україна виграти війну під час війни, до війни її програвши? Так, могла... Шляхом Дива Господнього, бо нібито притомні українські керманичі і активісти робили багато всього, щоб програти. Тож чому Господь не шле Україні диво? Хіба зрадник? Господь шле своє диво гідним бідним. А ми щоразу лише вдаєм, що ми бідні та гідні. Бо не від бідності ми бідні, а від дурної затятості у дурні. Бо не від блага ми гідність шукаємо, а від надутої пихи та зарозумілості. Ми – роззяви без уяви. Навряд чи знайдеться в світі ще один такий народ, який був би водночас настільки ницим і пихатим. Саме цей розрив душі і духу рве Україну. Ницу душу тягне дух у височину, але сподобляє її лише на пиху. Дух, що тіло рве до бою, з душі робить купу гною.
Українці незалежної України жили негідно, тому і заслужили свою поразку. І Майдану Гідності вистачило ненадовго. І героїчна війна тут нічого не змінює, бо все сталося задовго до війни. Ми ж думаєм, що всяка війна гідна, якщо вона героїчна. Але істина така, що чим більше героїзму, тим менше гідності. Чим більше героїв, тим менше майстрів, професіоналів, управлінців, інтелектуалів.
Негідно не зберегти і не створити достатньо зброї проти ворожих сусідів, якщо всі знали, що ми воюватимемо. Негідно жебракувати зброю по світу під час війни: "Подайте, не минайте". Негідно визискувати простий люд тарифами, податками та добровільними пожертвами до та під час війни і не карати злодіїв та корупціонерів при владі. Негідно просувати несолідарні концепції націонал-патріотизму, бо це розколює суспільство. Негідно закривати державні кордони та людоловити на війну, бо війна за свободу втрачає сенс. Негідно зрікатися культури, навіть варварської чи ворожої, бо хто зрікається чужої, втратить і свою. Негідно змушувати фронтовиків помирати з примусовою мовою і примусовою ідеологією. Якби жила людина в мирний час, то в неї була би можливість вільного перевибору, але от помирати людина має вільною в мові і вільною в ідеології.
Це поразка другої республіки, яка повторила долю "вагону УНР" і "землянки УПА". Друга республіка відмовилася від гуманітарних досліджень, від власних гуманітарних та соціальних інавацій, від міжнародного лідерства в інноваціях політики та економіки, від багатомірної соціальної солідарності, від самоврядності, самофінансування та самозахисту громад, від незалежності політики міст щодо політики держави, від культурного прориву на основі поліетнічності та смислової багатоманітності, від подальшої індустріалізації та постіндустріалізації, від інженерії, інженерної інфраструктури та від інженерної освіти.
Це повна економічна деградація країни і провал економічної політики під час війни. Україна сьогодні без зовнішньої допомоги нежиттєздатна. Росія виживає і воює навіть потерпаючи від санкцій. А Україна програє навіть з зовнішньою допомогою.
Недемократична Росія має відкриті кордони і стимульовану мобілізацію. А демократична Україна має закриті кордони і примусову мобілізацію.
Це демографічний протест громадян проти дій держави: відмова від народження дітей, зовнішня еміграція, вимирання від знищення системи захисту здоров'я та від руйнівної соціальної політики.
Це масове отупіння як загальний світовий процес споживацького суспільства, дискомунікації соціальних мереж і знищення освіти як цілісного осмисленого на перспективу процесу.
Це культурна кастрація смислового простору і руйнування солідарного культурного середовища: декомунізація і дерусифікація – бездумна, безсенсова, безперспективна.
Громадянське суспільство сьогодні розколоте націонал-патріотами. Заборони, обмеження, масові шельмування неугодних, особливо інтелектуалів, стали повсякденними нормами. Фактично йде робота на підготовку громадянської війни.
Хто отримав поразку в нинішній війні?
Держава, бо програла, стратегічно, смисловим та перспективним чином, інституційно, ресурсно та комунікаційно – все менше українців підтримують її, все більше тікають та ховаються від неї, корумпують та визискують її і навіть мародерять на ній.
Суспільство, бо виявилося несолідарним і піддалося розколу по безлічі ознак: тилу і фронту, влади і народу, держави і бізнесу, націонал-патріотів та громадянських патріотів, російськомовних і україномовних, емігрантів та резидентів, ухилянтів та мобілізованих.
Отримав поразку державницький проект УНР, який де-факто намагалися продовжити в Україні.
Отримали і не усвідомили свою поразку націонал-патріоти як найбільш активна суспільна група, бо не змогли силою своїх ідей солідаризувати та мобілізувати громадян на війну довше, як на рік війни, натомість влаштували патріотичні суперечки, цькування та шельмування неправильних патріотів, радикальну мародерську українізацію, протиставивши себе решті неправильних українців.
Зазнали поразки інтелектуали, які не змогли переломити тренд архаїзації, інтелектофобії, ресентименту в країні.
Отримали поразку наші партнери та союзники, для яких Україна стала валізою без ручки.
Причини поразки Україні у війні
Основна причина будь-якої поразки – відмова від спонтанного з доброю уявою мислення на користь нормативних псевдокреативних традицій; відмова від різноманітності необумовлених воль на користь примітивної групової трайбалістської волі; відмова від багатоманітності вір на користь нетрансцендентної, а отже мертвої, віри в уявлювану спільноту нації та у її велич; відмова від протуберативної патії і від індивідуальних досягнень інаваційної чуттєвості на користь ресентиментального комплексу (підозра, заздрість, ревнощі, бідкання, плач, комплекс жертви, зрадофільство, прокляття, звинувачення усіх, крім себе, неспровоковані спалахи злоби, злопам'ятність, зловтіха, ненависть, помста). До ресентименту дотичні: глитайство, трайбалізм, інтелектофобія.
Це відбувається за рахунок знищення легітимних місць в країні, де думають та стратегують; де намагаються договірним чином узгоджувати різноманітність воль; де дають можливість поставати новим-інакшим вірам, не знищуючи наявні віри; де практикують активність патії поза модним нині масовим емоційним інтелектом, який по суті витісняє інтелект спонтанного мислення і робить неможливим індивідуальні по своїй природі винаходи, відкриття та шедеври.
Політика в Україні не є сферою думання та стратегування. Відтак українська політика без інтелекту – це політика олігархії, корупції та зовнішнього управління. Політика минулого, теперішнього та майбутнього в Україні осмислюється надзвичайно рідко. Та і осмислення не мають впливу на українську еліту через відсутність критично-стратегічного простору комунікації.
Замість радянського тоталітарного брехливого простору комунікації створено націонал-патріотичний простір, ще більш тоталітарний і брехливий. Тому – найбільше в Україні нестратегічних дискомунікацій (срачів) саме про це: хто кому пан, хто кого зрадив, хто чий агент.
Освіта незалежної України підготувала цю війну. Вся українська література та українська історія як простір прямого та убічного ресентименту заражали дітей агресією до всього універсального, цілого та цілісного, замість того, щоб рефлексувати та осмислювати справжні причини колоніальності України як відмову від мислення, інтелектуалізму та стратегування. Дітей в школі не вчили мислити, а вчили ненавидіти, групуватися у трайбалістські зграї, протистояти чужому та карати інакшомислення. Війна – це продовження освіти незалежної України. І поразка у війні – це наслідок інтелектофобності та ресентименту такої освіти.
Росія нищить людей, руйнує міста, захоплює території, але українці самі руйнують та не творять нові-інакші смисли та перспективи, при цьому ще і не хочуть цього визнавати.
Агресія Росії у війні оприявнила внутрішню інтелектуальну стратегічну цивілізаційну поразку України. Поразка України все одно би відбулася – якщо не зараз, то через деякий час. Росія своєю війною просто пришвидшила цю поразку.
Соціальні причини поразки – глибші за політичні, за геополітичні, за стратегічні. Соціальні причини поразки – у толеруванні архаїчності та у легітимації примітивності, відтак у домінування примітивних уявлень лише націонал-патріотичної колективності, відтак у практикуванні ресентименту, глитайства і трайбалізму та терпимості до олігархії та корупції. Соціальний простір України нині мертвий.
Нація взагалі нежиттєздатна у сучасному світі як концепт смислу та перспективи, а не тому що ми якось погано робили націю, хоча і це також.
Цивілізаційна причина поразки України – у тотальній несамостійності України в усьому, крім мовно-культурного примусу, який видають за доволі сумнівний успіх. Неусвідомлення цього в чорній дірі ресентименту власне і породжує інтелектофобію. Інтелектуал – єдиний цивілізаційно-патріотичний агент майбутнього, але він якраз і підозрюється у зраді в націонал-примітивному суспільстві.
Хто відповідальний за поразку України?
Велика спокуса – у поразці України звинуватити лише Росію, а не взяти на себе відповідальність за помилки, за відмову від мислення і від стратегування, за нікчемну нестратегічну політику, за громадянський тоталітаризм націонал-патріотів, які стали на шлях більшовиків-енкаведистів-кагебістів, за жахливий стан розколотого громадянського суспільства.
Більшість навіть тих, хто видає себе за фахівців, загалом не винуваті, бо загалом мало чого розуміли, не бачили похмурих перспектив, користувалися примітивними теоріями або чужими запозиченими моделями.
Не винуваті тут українські політики, бо навіть ті, хто читав роботи мої та моїх колег, не могли протистояти трайбалізму своїх партій. Олігархічно-корупційна політика здавалась їм природною, бо нібито не можна було інакше. Не винуваті українські експерти, бо за гранти транслювали результати чужого мислення, утримуючись від свого.
Якщо хочете щиро, то це я за все відповідальний, бо все це знав, про все це писав, але не зміг переломити тренди примітивізації суспільної свідомості, несолідарної масової індоктринації, мотиваційної кастрації: недодумав, недотеоретизував, недостратегував, недопереконав суспільство, недогледів за дилетантами-футурологами, недоробив інавацій.
Не гординя це, а проста констатація. Я достатньо старий, аби дурно пишатися, хай навіть і так негативно. Але не згодилися мої сягання інакшого та трансценденції в обхід націонал-примітивізму.
Власне ця поразка України і є моєю поразкою перед націонал-патріотами, олігархами, корупціонерами та обивателями-інтелектофобами, яку не зміг перемогти інтелектуалізм мого нечисленного середовища.
Держави Україна вже нема
Боляче це говорити, бо я вклав значну частину мого життя в осмислення та в стратегічні перспективи України, але все одно констатую: не просто довоєнної України, а України як держави, як другої республіки, вже нема.
А та Україна, яка живе в серцях багатьох непримітивних патріотів, житиме в колективній солідарній пам'яті, в конструктивній уяві інтелектуалів, в позитивних мотиваціях думаючих українців.
Україна як українська нація, тобто як уявлювана спільнота, ще доволі довго буде. Ну і Україна довго залишатиметься в мові, в культурі та в ресентиментальній колективній пам'яті, як цього і хотіли націонал-патріоти. Зрештою Україна як ілюзія – теж буде наявна.
Якщо держави України вже нема, то за що тоді воювати?
Воювати завжди варто лише за свободу та гідність, а взагалі, – за смисли та перспективи. А свобода та гідність, смисли та перспективи не мають кордонів 1991 року. Свобода не буває в рамках держави, нації, корпорації чи церкви. Бувають волелюбні міста, волелюбні групи-прошарки-клуби-рухи, волелюбні родини, навіть бувають волелюбні корпорації (але доволі рідко). Волелюбних і водночас самозакоханих націй не буває. Тут кожному і нації загалом треба вибирати, що любити: себе чи свободу, бо дуже часто свобода потребує самозречення, а егоїзм потребує неволі не лише для інших, але і для себе.
Воювати потрібно зрештою навіть не за ЄС, не за західну цивілізацію, а за людство в цілому. Розумію, не всім це до смаку. Але смак спільної свободи завжди інакший, ніж смак свободи лише для своїх чи лише проти чужих. У свободи своїх нема. У свободи національності нема. У свободи нема мови чи культури. Саме тому у війні за свободу говорять: за нашу і вашу свободу.
Що робити?
Щоб покаяння не стало ресентиментом, оберненим на себе, потрібно приймати інакше як невідворотність вже.
Звичайно модель "Можна все" можна реалізувати в будь-який момент війни, навіть на краю прірви. Але, читаючи Пекара і Рябчука, я не бачу такої енергетики ні в мисленні, ні в комунікації, ні в діях.
Тому потрібно гідно пережити катастрофу.
З усіх сил утриматися від громадянської війни.
Пережити поразку ментально і взяти за неї відповідальність, не перекладаючи її ні на кого більше.
Мислити масштабно, піддати сумніву усі засновки світу, цивілізацій та націй, уявити та створити весь світ і його структури наново.
Вступити в комунікацію з мислячими росіянами – не з хорошими, а саме з мислячими – і запропонувати Західній цивілізації, Китаю, Індії, арабському світу та Африці проект людства.
Цивілізаційну поразку України неможливо виправити в політиці та з позиції суспільного активізму. Це дії цивілізаційного масштабу стратегічної еліти, якої в Україні не було, нема і навряд чи вона буде можлива в найближчій перспективі.
Третя республіка України як чисто політичний проект була би непоганою умовою стратегічної цивілізаційної роботи, але це може не відбутися через надто серйозні помилки, викривлення та розколи в Україні, а також через вкрай низьку цивілізаційну енергетику національного проекту України.
Є велика імовірність переходу території України в режим програмно-проектних регіонів з розподіленим зовнішнім управлінням, де центральна влада навіть номінально нічого не вирішуватиме, а суспільний активізм буде породжувати лише конфлікти та протистояння.
Тоді лишається надія на потомків, які будуть робити усе інтелектуальніше і стратегічніше. Можливо їм напрацювання мої та моїх колег знадобляться.
На руїнах України постане щось інакше.
І можливо називати його теж потрібно буде інакше.
Карма імені "Україна" дуже погана.

Текст 85: Незвичайний панегірик на 33-тю річницю незалежності України.
Вже – 33, це вік Христа на хресті і Його причастя духу. Так і ми в 33 на хресті, бо розпинають. Може й нам – пора до духу? Але чи готові ми до духу з душами, обтяженими неволею у країні, яка і досі не стала незалежною?
Оголошення незалежності країни – це лише оголошення постколоніального статусу. А залежність продовжується ще довго, особливо, якщо країна-колонія і країна-метрополія – сусіди. Підсвідомо колонія у постколоніальному статусі хоче знищити усі відносини і усі матеріальні та духовні активи, що залишились у спадок.
І те, і інше – дурість. Дух, який раніше закабалявся підпорядкуванням метрополії, в постколоніалізмі закабаляється ненавистю до метрополії – це так звана негативна залежність: життя через ненависть і бажання помститися.
Найстрашніше у постколоніальному статусі – це дзеркальний ресентимент, який з'їдає душі прагненням знищення колишньої метрополії. Так країна, яка нібито отримала незалежність, узалежнюється власним ресентиментом до метрополії, який знищує свободу думки та творчості, довго і ґрунтовно нищить все, що має колоніальне походження, тобто взагалі все, ну або більшість всього.
Як це просто – раз, і нема колишньої метрополії. А от жити поряд з нею потребує духовного подолання себе колоніального. Знаєте що робили варвари після руйнування ненависного їм Риму? Решту історії намагались його відновити у себе. А знаєте чому? Тому що вони подолали ресентимент і знайшли свій духовний шлях у наслідуванні духу Риму.
Матеріальна боротьба чи війна має вести до розкріпачення духу, а не до підпорядкування його боротьбі. Коли тіло чи тіла страждають, дух зазвичай звільняється, якщо йому не заважає нерозпізнане зло.
Будь-яке усвідомлення – це насамперед усвідомлення свого зла, і лише потім – чужого. Найвизначніший маркер ресентименту – говоріння не про себе і не про роботу з собою, а про ворога, про його проблеми, його агресію, про те, що це йому потрібно змінитися. Подивіться на наш комунікативний простір: скільки ми говоримо про себе та про свої зміни і скільки про ворога, "щоб він здох". Але ж не здохне. Чи готові ми змиритися з цим?
Другий маркер – постійне розрізнення: ми і вони, ми – хороші, вони – погані. Подивіться на інтерв'ю наших лідерів: ми і вони, ми і вони, ми і вони.
Третій маркер ресентименту – гіперідентичність замість колишньої гіпоідентичності, тобто прославляння себе. Тут навіть аргументувати не потрібно.
Справжня незалежність – це позитивна відповідальність за все те, за що раніше відповідала метрополія: за масштабне бачення майбутнього, за мислення та стратегію, за промисловість та інженерію, за науку та мистецтво, за літературу та нібито вже вільну інформацію та комунікацію. Не забувайте, що все це не просто вбудоване у колоніальні відносини, але і руйнується разом з такими відносинами.
В ситуації ресентименту соціально невигідно брати на себе позитивну відповідальність, але вигідно брати ресентиментальну відповідальність: за культуру відміни та за відміну культури, науки, інженерії, бо все воно чуже, а своє в ресентименті творити важко чи взагалі неможливо. В ресентементі дуже вигідно робити уніфікацію мови, колективної пам'яті та імен. Справжня єдність – це договірна спільність, а не примус.
Єдині мова, колективна пам'ять та перейменування не несуть нових смислів та перспектив, тому що смисли та перспективи здобуваються інакшим духом. Творіння нових імен – це щось інше, ніж перейменування. Нові імена – це нові суті, здобуті духом.
Дуже вигідно в ресентименті бути патріотом і славити країну. Але воля не йде за славою. Де багато прагнуть слави, мало волі. Чим більше ми славимо країну, тим менше волі ми їй лишаємо.
Так повільно вмирає постколоніальна країна, яка політично чи навіть трохи економічно звільнилася від метрополії, але духовно звільнитися не змогла.
В ресентименті війна неминуча, логічна і тривка, поки триває ресентимент. Війна знімає відповідальність за ресентимент, особливо, коли ворог – агресор, кат і геноцидник. Водночас неможливо вийти з війни, поки дзеркально відображаєш ворога.
Лише духовні парадокси, духовні викривлення, духовні вибухи розбивають дзеркало ресентименту. Але майже ніхто не хоче бути духовним героєм, поки є герої війни.
Духовна боротьба уникає ресентименту у всіх його проявах. Дух – це любов, цікавість і надія. А підозра, заздрість, ненависть, помста, злопам'ятність і зловтіха – це те, що дух гнітить і нищить. Спроба встановити домінування свого над чужим дуже звужує своє, бо саме по собі домінування потребує протистояння, боротьби і злості.
Дух потерпає від зла, бо зло, призначаючи злом усе незрозуміле навколо, нібито уникає своєї відданості злу. Але лише нібито. Дух уникає зла в гармонії, навіть коли пекло навколо. Дух живе, де хоче, але не хоче жити там, де зло, навіть якщо воно неусвідомлене.
З ресентименту постколоніальності сам по собі ніхто не виходить. Тут не обійтись без когось, хто намагається хоча б говорити про духовність, навіть якщо сам не титан її.
Де вони – титани духу, які беруть на себе відповідальність за людство та цивілізацію, і хвору націю ведуть за собою – до цивілізації і до людства? Де ці духовні герої, які можуть звільнити нас з ресентименту? Може вони є, але невидимі? Ми просто не бачимо їх чи ненавидимо їх як зрадників і тому не хочем бачити? Видимі чи невидимі, вони ненавидимі.
Чи може нам добре у ресентиментальному лайні? Чи може нам взагалі добре у війні? Може війна – це останнє, що ще тримає Україну? Закінчиться війна – закінчиться Україна?
Чи справді нинішня війна за незалежність? Це незалежність однієї частини України від іншої частини? Адже незалежність цілісної України – це окрема від війни робота, і вона пов'язана з довірою і договором, а не з масштабними шельмуваннями неправильних українців та розбратами.
Ми справді думаємо, що нас спасуть міністерства єдності? Назвавши "духовні скріпи" якось інакше, не досягають спільності. Дух не тримається на "духовних скріпах". Дух тримається на договірній спільності, а не на єдності. Дух породжується договірним благом, а не добром чи злом.
Можна навчитися добре жити у рабстві чи навіть у війні, і зовсім не вміти жити у свободі та у мирі. Україна навіть без війни не живе у мирі. Чи стане нам духу на духовну свободу? Чи духовна свобода дасть нам мир, спокій і процвітання?
Тож слава не Україні. Слава вільній Україні!
І слава не героям. Слава героям духу!

Текст 86: Катастрофа.
Наша катастрофа має внутрішні причини, війна лише каталізувала кризу до катастрофи. Зазвичай ніхто не може підготуватись до катастрофи незмінним, бо це буде лише агонія: помреш стомленим. Катастрофа – не кінець, а примусовий початок інакшого, що не всі переживуть. Гідно пережити катастрофу – це змінитись.
Істини не мають задовольняти наші ціннісні потреби. Змінюється світ, змінюються істини, мають змінюватися цінності. Але цінності не змінюються самі по собі – їх змінюють агенти інаваційних (від інакше) змін. Хто не підкоряється новим цінностям, гине – від війн, від депресії, від помилок дезорієнтації або емігрує назовні чи йде у внутрішню еміграцію.
Агентів змін як громадських активістів в Україні менше, ніж громадських активістів консервативних цінностей. Агенти змін лише переконують інших у інакших уявленнях, іноді пропонують стратегії, проекти, програми і навіть СВОЇ плани. Агенти консервації ціннісно примушують інших і готові убивати, але не лише на фронті зовнішньої війни, а і у внутрішній громадянській війні. Між цими різними агентами не конфлікт, а вже наочне розмежування.
Квазіеліта, більшість інтелектуалів і професіоналів відмовились від участі у війні і не здатні ані до переосмислення істин-цінностей, ані до поширення інакших-нових цінностей через брак морального авторитету. Наша квазіеліта і наші консервативні активісти не люблять українців. Для них українці – несвідомі, яких треба навернути до своєї віри, витратний ресурс війни або сміття, якщо вони намагаються уникнути всього цього. Це катастрофа лідерства.
Основні цінності Майдану зруйновано: гідність, свобода, незалежність, солідарність. Це ціннісна катастрофа.
Гідності більше нема, бо гідність – це самостійність без егоїзму і самозвеличення; це благо для всіх; це "за нашу і вашу свободу"; це право на свою культуру, на яку не йдуть культнаступом; це заради миру в усьому світі; це заради людства, а не нації. Українці не хочуть більше гідності, бо навіть ціною усіх зусиль ми так і не змогли зупинити ворога.
Ми слабкі, бо наша гідність слабка, але ми собі брешемо, що наші ресурси менші, ніж ресурс ворога. Наш ресурс – це вся Західна цивілізація або навіть весь світ, якби ми були цього гідні у своїх цінностях. Націоналістам і альтернативно обдарованим зась до цивілізаційних ресурсів. Дикунам не дають ядерну зброю. Дикунам дають мало, і лише у борг, який не списують навіть після війни.
Свободи більше нема, бо об Конституцію витерли ноги; бо псевдопатріоти пішли у наступ на неправильних патріотів; бо економічні свободи знищено без воєнного контракту влади та бізнесу; бо мобілізація примусова, а загибель на фронті – не за стратегічні цілі, а за тактичні і безперспективні завдання; бо наш тил – це закордоні союзники, а не наші громадяни, якими нехтує влада, яким пудрить мізки Телемарафон і яких тероризують консервативні активісти; бо ми заборгували всьому світу так, що навіть онуки не розплатяться.
Незалежності більше нема, бо ми російського пана змінили на пана американського. Ба більше, ми американського пана вже ненавидимо ледь не більше, ніж російського. Рабів у НАТО та ЄС не пускають.
Солідарності більше нема, бо по всіх сутнісних питаннях у нас розкол. І навіть у питанні, чи є розкол, теж розкол. А розкольники – це ті, хто говорять про розкол. Солідарності ніхто не хоче – всі хочуть своєї окремої правди і свого окремого щастя.
"Руїна не в клозетах, руїна в головах".
Питання "за що ми воюєм?" розколює аудиторію, якщо його задавати у випадково набраній групі. І це моральна катастрофа.
Ми не бажаємо визнавати помилки, жорстко боротися з корупцією, проектувати післявоєнний світ навіть під великі гроші, які нам пропонують. Більшість колишніх лідерів та експертів інтелектуально мертві. Нових проривних теорій та концепцій ми не продукуємо. І це інтелектуальна катастрофа.
Єзуїтська мораль, яка запанувала в Україні, – не подвійна, а зворотна: правда – це брехня, свобода – це рабство, свійна вигода – це гідність, а союзники нам винні. Моральний шантаж перетворився на моральний терор. Правду стали називати ворожим наративом. Віри у перспективу чи смисл нема фактично ніякої. І це духовна катастрофа.
Ми брешемо публічно – про себе і про ворога, ми ненавидимо і збираємось у групи часто просто, щоб поненавидіти. Підважено саму суть та ідею улюбленого мого видання "Українська правда", яке з останніх сил намагається підтримувати знищену нині солідарність.
Любов до українців – це казати українцям гірку правду. Нелюбов до українців – це брехати їм під прикриттям того, що раз ми говоримо навпаки, ніж ворог, то це правда. Нема української правди – є лише українська брехня, ціннісно консервативна і мертва, яка всіх тягне до смерті.
Що робити? Змінюватись. Як і куди – це питання некоректне щодо змін, бо зміни – це інакше у невизначеності. Якщо знаєш, як і куди змінюватись, то це реформи. Зміни – не реформи. В катастрофі реформи не працюють. Якщо не пережив тривалу невизначеність, до змін не готовий. Якщо не знайшов чи не винайшов інакше, не вчепився за нього з усіх сил і з усіма жертвами, то змін не сталося.
В катастрофі не можна вірити колишнім лідерам, консервативним пророкам, хейтерам. В катастрофі нема моральних авторитетів, бо мораль пливе. Нікому не вірте, і мені також, лише своєму серцю. Хоча і серце під диктатом розуму в катастрофі теж може брехати. Нові пророки несуть любов та малозрозуміле інакше. Зрештою, довіряйте інтуїції.
Є позитивне бачення катастрофи – це коли ми самі встановлюєм інакші орієнтири, винаходим інакші істини, створюєм нові цінності.
Якщо хтось вважає, що "я помру, але не змінюсь", то це ваш вибір, і його варто поважати. Але не тягніть за собою живих, особливо дітей. Хай у дітей ваших будуть інші пророки, інші герої, інакші цінності.

Автор 8 - ОЛЕГ ЄЛЬЦОВ
Текст 87: Шмигаль, Камишин, Фьодоров – йдіть по допомогу до п'яниць під АТБ, які вміють те, чому вас не вчили.
Я зустрічаю їх щоразу, коли приїжджаю допомогти мамі. Вона живе на околиці Києва, що притулилася до промзони: цей "спальник" за радянських часів заселяли здебільшого ті, хто щодня прямував на заводські прохідні. Я знаю ці обличчя й погляди ще з часів роботи на військових заводах, де виробляли ракети, й у вугільному кар'єрі, де я працював налагоджувальником крокуючих екскаваторів.
Я вирушаю до найближчого АТБ зі списком харчів для мами. На вході й навколо мене зустрічають купки погано одягнених, давно неголених, не дуже тверезих персон. Більшість – чоловіки, але трапляються жінки. Вони збиралися тут завжди, ще за Совка. Але тоді вони робили це після закінчення робочої зміни та по вихідних. Вони напивалися аби зранку так-сяк піднятися й рушити в цеха.
Потім сталася перебудова й вони почали збиратися тут протягом усього дня. На вулицях стало більше людей, які тинялися без діла й шукали де здобути грошей на випивку. У таких районах всі стовпи й паркани обклеєні оголошеннями з пропозицією щось полагодити чи зробити ремонт. Вони навчені й вміють робити руками, але їхні навички не витребувані й послуги не потрібні.
Ці люди не вміють впорядкувати власне життя, тому зазвичай вони "підкаблучники", яких виловлюють під магазинами дружини, на яких й тримаються їхні сім'ї. Цим людям потрібний хтось, хто зажене їх у вузький тунель щоденних обов'язків: з 9 до 18.00 – за верстат, потім – пляшка з сусідом, потім – скандал з вічно невдоволеною дружиною, потім – сон й зраночку – на рідну прохідну, до верстату.
Коли Совок розвалився, розвалилися й ті виробництва, де працювали ці тисячі робітників. Сьогодні там – офіси, склади, автомийки... В них працюють здебільшого представники смузі-покоління. Вони не вміють виробляти, але знають як продати.
Почалася війна, "партнери" скорочують допомогу, встало руба питання власного виробництва. Одкровення великих державних панів, які за це відповідають, сповнені песимізму. Боляче читати слова міністра стратегічної промисловості, який зізнається, що не вдалося запустити виробництво, бо не знайшли одного-єдиного оператора фрезерного верстата з ЧПУ. Для розуміння тих, хто не зтикався із процесом виробництва будь-чого. Оператор верстату з ЧПУ – то є пролетарська еліта, спец найвищої кваліфікації. Не кожному дано опанувати такий верстат. А будь-кого на нього не поставиш. Верстати дорогі, це штучний товар, лагодити їх здебільшого можуть лише представники виробника. А наша країна їх не виробляє. Початківець буде гнати брак, не дотримуватиметься допусків й неодмінно перетворить дорогоцінний верстат на купу мотлоху.
На жаль, не вистачає й інших робочих спеціальностей. Навіть у мирний час пошук кваліфікованого токаря, фрезерувальника, зварювальника, кровельника була задачею з ненайлегших. А зараз чимало з них – в окопах.
Купа смузі-дилетантів почали генерувати рятівні схеми запуску військових виробництв: набираємо людей з вулиці, навчаємо за місяць користуватися шуруповертом – вуаля! Вони не розуміють, що масштабне серійне виробництво будь-чого потребує сили-силенної фахівців: тих, хто все організує, хто завезе обладнання, виготовить прес-форми, розробить технологічні карти... Потрібні нормувальники, технологи, майстри виробництва, інженери охорони праці, інспектори з якості й прийомки продукції, логістики... А ще: без тямущих начальників цехів, відділів постачання, транспорту, директора заводу, який досконало знає все це – діла не буде. Буде шалений травматизм, будуть зупинки виробництва через нестачу якоїсь копійчаної шайби. Різці будуть ламатися щохвилини, бо не та марка сталі, бо низька кваліфікація верстатника, бо раптом зникла суспензія або не завезли елементарне ганчір'я для витирання рук під час обробки деталі.
Цьому неможливо навчити за місяць-два. Й вчити нема кому, бо ті, хто знає – шукають на випивку під АТБ. Вихід один: залучити до організації й виробництва тих, хто вміє й хто зможе навчити новачків у процесі виробництва.
Отже, нам слід поставити хрест на оцих кручених комерсантах, які вміють лише купувати й перепродувати, "вирішувати питання", спекулювати на біржі й виводити гроші у крипту. Навички молодих й талановитих укладачів командних рядків з когорти віце-прем'єра Фьодорова теж не мають визначальної ролі.
Все, що я б порадив великим панам з Кабміну – вирушати на околиці міст, у "спальники" навколо промзон й звернутися по допомогу до отих декласованих екс-верстатників, майстрів, технологів, керівників виробництв, яких 30 років тому викинули на вулицю. Заохочуйте їх, агітуйте, створюйте умови, платіть гроші. Не сподівайтеся, що вони перейдуть з пива й горілки на смузі. Вони й 30 й 40 років тому пили те, що п'ють зараз. Але вони вміли ще й працювати. Ви вмієте лише пити смузі. То йдіть до них – вони навчать.
Де ваші заклики з набору на заводи, де виїзні столи відділів кадрів у спальних районах, де загальнодержавна пропаганда із закликами до простих людей: "Україна у небезпеці, всі – на виробництва!" Шукайте, агітуйте, вчіть... Наставникам, спецам високих категорій й разрядів – надбавки. Досить вже базікати!
У противному разі до вас прийдуть вчителі з-за Порєбріка. Вони відновлять покинуті заводи, налагодять виробництво ракет й танків, на яких кинуть воювати ваших дітей. Бо, як відомо, "у росії немає кордонів!"

Текст 88: Не бути індіанцем.
1626 року шукач щастя з Європи Пітер Мінуїт придбав у вождя плем'єні манахаттоу острів Манхеттен за намисто, пляшку рому й кілька ножів. Ця історія приходить на пам'ять у зв'язку із процедурою підписання угоди між Україною та Великобританією про військову співпрацю, яку завірили прем'єр Сунак й президент Зеленський.
Ми уклали довготривалу стратегічну угоду з одним з лідерів світу – країною з величезним політичним й імперським досвідом. Чи не підписали ми документ, що передбачає обмін "Манхеттена" на намисто й пляшку рому? Читаємо уважно текст й серед загальних фраз натикаємося на п.7 розділу "Оборонне та безпекове співробітництво":
"7. Учасники прагнутимуть забезпечити, щоб військові спроможності України були на такому рівні, щоб у разі зовнішньої військової агресії проти Сполученого Королівства Україна була здатна надати ефективну військову допомогу. Умови, формат та обсяг такої допомоги визначатимуться Учасниками."
Так, конкретики знов замало, але так чи інакше це передбачає участь України у військових діях із захисту Британської співдружності. Хочеться пояснень, але їх немає.Напевно ми зможемо надати дещицю технічної допомоги. Але ми майже нічого не вміємо виробляти. Маємо "Південмаш", але не маємо ракет, маємо завод "Антонова", але не маємо літаків. Весь потужний торговий флот, включаючи китобійну флотилію ми також втратили. Напевно, Британія в разі нападу ворога (й ми знаємо ім'я потенційного ворога), очікуватиме від нас передовсім залучення наших героїчних збройних сил з величезним військовим досвідом та козацькою вдачею українців. Напевно в часи геополітичної нестабільності всі країни захочуть укласти з нами подібну угоду з обов'язковим пунктом 7. Й робота над укладенням таких угод вже анонсована.
Власне, чим більше звіріє росія й по світу спалахують нові конфлікти, тим більше українцям пасує роль броні між варварами й цивілізацією.
Ми маємо всі шанси перетворитися на європейських гуркхів. Це така непальська каста, представників якої радо беруть на службу до британського війська, а також до індійської армії. Я мав нагоду спілкуватися з цими милими людьми. Вони дуже гостинні, працелюбні. Я тиждень мешкав на висоті 3500 метрів у селі без світла й принад цивілізації, населеного гуркхами. Вони геть не агресивні. Але весь час мають при собі традиційний ніж кукрі. Коли я наодинці перетнувся в джунглях з двома гуркхами з кукрі, почувався не найкращим чином.
Якось довелося кілька годин їхати гірською дорогою з гуркхом, що повертався з Британії у відпустку. Він виглядав дуже задоволеним: чудові умови роботи, право на отримання британського громадянства, платня разів у 30 більша за ту, яку він може заробити в Непалі на рисових полях.
Гадаю, чимало українців не відмовляться скласти конкуренцію гуркхам в британській армії. Але чи буде це добровільне укладення контракту? У тексті україно-британської угоди про це – ані слова. Це непокоїть. Бо я знаю не лише бідних гуркхів, але й багатих британців. Чимало років співпрацював з однією з провідних дьюділіджінгових компаній Британії й встиг вивчити мешканців Альбіону. Так, з ними легко робити спільну справу, вони знають що хочуть, цінують якісну працю, щедро й своєчасно платять. Але вони не сприймають тебе рівним: ще один індіанець з чергового плем'єні. Ледве зникає потреба в твоїх послугах – про тебе просто забувають, вони навіть не відреагують на твій і-мейл.
Отже, укладаючи стратегічну угоду з однією з найуспішніших націй на планеті, не слід забувати, що в тебе завжди є шанс перетворитися на індіанця, підмахнувши у Маріїнському палаці черговий Будапештський меморандум, за яким тобі або твоїм дітям раптом доведеться віддати життя за екзотичні Фолклендські острови.
Чи я проти укладення цієї угоди й низки їй подібних? Звісно – ні. Самі ми цю війну не витягнемо. Але робити це треба у цивілізований – неіндіанський спосіб. За моє волі я б просто викинув з тексту отой п.7. Але якщо британці на ньому наполягали, то знайшов би інше формулювання. Якщо ж британська сторона прагнула саме такого формулювання – я б наполягав на ухваленні угоди парламентами країн. Не можуть дві особи навіть найвищого рангу вирішувати за цілий народ коли й за кого він воюватиме. Це неприпустимо. Не перший тиждень точаться запеклі дебати навколо ухвалення Закону про мобілізацію, який стосується набору у військо для захисту власної країни. В той самий час не сіло не впало в Маріїнському палаці дві особи підмахують дражливий документ, який передбачає захист українцями чужої землі...
Що я відчуваю при цьому? Неповагу.

Текст 89: Кому не пощастить наступного разу?.
Медіа майже буденно повідомляють про ще одну трагедію на Харківщині. Влучання у нафтобазу, численні жертви, у підвалі будинку згоріла ціла родина з трьома дітьми...
Рашизм – зло, путін -...уйло! Ми це всі розуміємо. Але я не можу второпати: як сталося, що після влучання по нафтобазі згоріло 14 приватних осель? А якби це були не ворожа ракета чи дрон, а недопалок – хто б тоді був "...уйло"?
Як взагалі могли з'явитися житлові будівлі поруч із нафтобазою? Впевнений, існують чіткі обмеження на житлове будівництво в зоні навколо подібних об'єктів. Але ж хто й коли їх дотримувався? Все, що пов'язане із житловим будівництвом в нас – суцільний кримінал. Але за нього нікого не карають. Гадаю й цього разу влада обмежиться констатацією: путін -...уйло! Нєєє, панове, ви кажіть не половину, а всю правду: ви є подільниками злочинця...уйла, бо сприяли цим руйнуванням й смертям.
А скільки ще таких забудов із порушенням всього, що можливо? А коли прилетить по наступному об'єкту – скільки ще хат із дітьми в підвалах згорить?... Під регулярними обстрілами влада бодай щось робить аби убезпечити мешканців поруч із небезпечними об'єктами? Бодай когось відселили? А хоч одну заправку серед житлових масивів, зокрема нелегальну газову, прикрили? Хтось покараний?...
Все це нагадує минулорічну істерику з придбанням генераторів, яку радо розпалювала влада. Вся країна опинилася на пороховій діжці, обліплена непридатними до регулярного використання побутовими електрогенераторами й пальним до них – без жодних дотримань техніки безпеки й намагань влади контролювати ситуацію. Й нам тоді дуже пощастило, що не сталося масованих загорянь. А от сьогодні вночі мешканцям Харківщини поруч із нафтобазою не пощастило...

Текст 90: Хобіти при владі.
2003 року на індонезійському острові Флорес палеонтологи виявили залишки дивної людиноподібної істоти, яку через невеличкий зріст назвали Хобітом, або людиною Флореською. Унікальність знахідки полягала в тому, що цей людський пращур вирізнявся не лише зростом близько 1 метру, а й вельми скромним розміром мозку – втричі меншим за людський. Разом із тим, він використовував інструменти, які могли створити лише істоти зі значно розвинутішим мозком. Звідси з'явилася гіпотеза, що хобіти користувалися інструментами, винайденими більш розвиненими попередниками. Але з часом ця людиноподібна популяція деградувала, що призвело до зменшення мозку. На згадку від розумних родичів деградентам залишилися дивні винаходи.
40 років по тому...
Далекого 1985 року студент Єльцов успішно захистив дипломну роботу. Вона стосувалася дистанційного збирання даних щодо переданої електроенергії на автоматичних підстанціях, які працюють без персоналу. Протягом півроку я паяв, креслив, підраховував... В результаті зібрав прилад розміром у декілька пачок цигарок (нині його б замінила одна мікросхема). Схема пристрою умістилася на восьми аркушах формату А-1. Його впровадження дозволяло знімати дані без присутності людини, отримуючи показники по дротах. Економічна частина проекту засвідчила: прилад цілком окупний.
Минуло майже сорок років... Мільйони українських громадян щомісяця йдуть з олівцем до електролічильників й переписують покази, аби потім відправити їх до чат-боту ДТЕК, бо від них цього вимагають. Я спостерігаю за цим й починаю підозрювати, що владу в країні захопили хобіти з дуже маленьким об'ємом мозку. Адже вони не здатні второпати, що протягом кількох років в країні не даремно відбувалася тотальна заміна древніх індукційних електролічильників на електронні. Все, що є електронним, дозволяє зчитувати й передавати дані по мережі – без фізичної присутності людини з олівцем. Але в Україні досі по хатах ходять інспектори ДТЕК, які перевіряють дані раз на півроку, а споживачів примушують щомісяця ручками записувати дані лічильника й потім ще раз записувати їх у рядок чат-боту. Тих, хто не виконує наказ ДТЕК, карають перерахунком платні за спожиту електроенергію "по середньому", тобто, прирівнюють до середньостатистичного споживача у країні. Ясно, що такий підхід геть не сприяє заощадженню й зниженню споживання.
Хто, що й кому винний
Якщо ви звернетеся до гарячої лінії ДТЕК, на тому кінці дроту вам пояснять, що передача даних лічильника – то священний обов"язок споживача, пославшись на Кодекс комерційного обліку електроенергії, ухвалений 2018 року. Очевидно, в ДТЕК розраховують, що пересічний українець не вивчатиме цей документ у кілька сотень сторінок. Для полегшення пошуку вас адресують до пункт 6.1 розділу XIII Кодексу.
Читаємо й знаходимо таке: "... у побутових споживачів покази лічильника мають зчитуватися на перше число календарного місяця, наступного за розрахунковим. Якщо побутовий споживач самостійно подає дані про обсяги споживання електричної енергії за розрахунковий період, такі дані надаються споживачем до ППКО не пізніше 4 числа місяця, наступного за розрахунковим, шляхом повідомлення по телефону чи іншими електронними засобами або через свій кабінет на сайті ППКО, або через особисте звернення до ППКО..." Жодного натяку на те, що споживач зобов'язаний збирати й передавати показники.
Звернімо увагу на оте "якщо". Кодекс лише припускає, що споживач захоче власноруч передавати ДЕТЕК дані лічильника. А якщо "не якщо", то що?... А тоді ДТЕК порахує вам "по середньому".
Натомість, у наступному розділі 8.6.2. читаємо: "Індивідуальні побутові споживачі зобов'язані щомісяця зчитувати фактичні покази зі всіх лічильників, встановлених на об'єкті споживача, для яких відсутня можливість дистанційного зчитування даних". Для розуміння: така опція технічно неможлива лише на древніх індукційних лічильниках. На всіх електронних, на встановлення яких держава (а фактично – споживачі по всій країні) витратила мільярди гривень, така можливість гарантована. Але чомусь в будинку моєї мами, яка живе в самісенькому Києві в величезному 16-поверховому будинку, де електронні лічильники встановлені кілька років тому, автоматичне знімання показів не здійснюється. Як пояснив постачальник, "будинок не під'єднано". До чого не під'єднано, чому не під'єднано – не пояснив. Довелося з'ясовувати власноруч.
Існує Автоматизована система комерційного обліку електричної енергії (АСКОЕ), яка власне й отримує дані від усіх індивідуальних лічильників. Щось на зразок такого й стало темою мого дипломного проекту, який я успішно захистив майже сорок років тому. За допомогою АСКОЕ постачальник повинен отримувати дані споживання енергії автоматично, а не морочити голову мільйонам українців з щомісячним записуванням даних лічильника й надсилання їх у чат-боти, тощо. Але АСКОЕ працює далеко не всюди. Як повідомили мені таємні агенти зі штату ДТЕК, причина тому – вихід з ладу якогось дорогого обладнання, що забезпечує роботу того АСКОЕ.
От і весь секрет грандіозного геморою, яким нагородив мільйони українців постачальник електроенергії. Саме через жлобство й нехлюйство компаній-постачальників, які мали б полагодити чи закупити обладнання, ми маємо знімати покази, чого вимагає від нас постачальник абсолютно протизаконно, бо згідно пункту 8.6.2. Кодексу в нього є можливість дистанційного зчитування даних, але він нею не користується.
Секретний коефіцієнт К
Ясна річ, дані передають не всі споживачі й не завжди. Пенсіонерам зазвичай це складно, хтось забуває, а хтось "забиває"... Й тоді вам нарахують "по середньому". При цьому постачальник зможе нарахувати будь-яку суму – ви його не проконтролюєте. Зовні – все пристойно: споживач навіть може ознайомитися зі схемою розрахунку.
Є одна проблема: в наведеній формулі невідомим є значення коефіцієнту "К", від якого залежить остаточна сума, яку з вас стягне постачальник. Нам пояснюють, що він відображає приріст або ж зменшення споживання у порівнянні із минулорічним періодом. Як він вираховується – не пояснюють. Але саме він визначає наскільки більше ви сплатите.
Фактично, постачальник абсолютно протизаконно примушує клієнтів збирати для нього дані, а тих хто не підкорюється, карає таємним коефіцієнтом "К". Й ніхто за це не відповів й не був покараний уповноваженим державним органом НКРКП, який мав би це зробити.
Клієнт – раб ДТЕК
Але й цього замало. Постачальник примушує клієнтів періодично надсилати фото лічильника електроенергії. Зазвичай це роблять інспектори зі штату компанії-постачальника. Але навіщо витрачатися на зарплату працівників, коли можна примусити це робити споживача безкоштовно. Гадаю, чесно було б запровадити незначну "премію" тим споживачам, які надішлють фото лічильника. Це стимулювало б людей, позбавило б постачальника зайвого клопоту. Але ні: ми просто без пояснень розсилатимемо споживачам вимогу робити цю роботу задарма. Звісно, можна автоматизувати процес контролю лічильників, але для цього доведеться запускати оте кляте дороге АСКОЕ... Ні, нехай краще споживач безкоштовно попрацює...
Агов, НКРКП, вас у цій схемі нічого не бентежить?...
Отже, підіб'ємо риску: споживачі електроенергії – мільйони українських громадян й тисячі організацій вимушені робити щомісячну обтяжливу роботу, яку всупереч закону переклали на них монополісти-постачальники електроенергії. Бо постачальникам так вигідніше, а НКРКП байдуже.
Хтось скаже, що це все дрібниці, не варті уваги. Але ж саме через такі важливі дрібниці складається ставлення громадян до держави, звідси росте патріотизм. Громадянин оцінює: чи робить держава його життя легшим, чи варте воно поваги? Ми створили міністерство з цифровізації, витратили грубі гроші на загальнодержавну програму встановлення електронних лічильників, але приватні компанії-постачальники електроенергії примушують нас жити за правилами 20 сторіччя. Міністр цифрової трансформації Федоров опікується виготовленням дронів, попри те, що в нас є відповідне міністерство й Укроборонпром. Натомість в країні залишається нецифровізованим елементарне збирання даних з лічильників по всій країні.
Панове хобіти (тобто чиновники), займіться нарешті безпосередніми обов'язками! Нам дуже хочеться поважати власну державу, тож створіть для цього підстави.

Текст 91: Хочеться щось підписати.
Радість велика: петиція на сайті Уряду про створення поліції захисту тварин набрала необхідну кількість голосів. Дуже своєчасна перемога громадськості!
"Ми просимо Кабінет Міністрів доручити Міністерству внутрішніх справ України створити в структурі Національної поліції України підрозділ зоополіції та розробити нормативно-правову базу для його діяльності, затвердивши відповідне Положення та наділивши зоополіцію відповідними повноваженнями", – йдеться у петиції.
Автори вважають, що на сьогодні Нацполіція не реагує належним чином на кримінальні та адміністративні правопорушення у сфері поводження з тваринами, поліцейські не володіють спеціальними знаннями, необхідними для складання адмінпротоколів.
Напевно на думку підписантів створення нового підрозділу із новими керівниками у генеральських лампасах, зі службовими авто й секретарками з селектором в приймальні допоможуть поліцейським оволодіти спеціальними знаннями, необхідними для складення адмінпротоколів, реагувати належним чином на правопорушення у царині зоозахисту. Вважаю за необхідне створити у Департаменті зоозахисту відділи з захисту савців, плазунів, птахів та комах.
Я тільки не розумію: а чого окрім створення нового підрозділу не вистачає нинішнім поліцейським? Чому вони не навчилися складати адмінпротоколи? Як вони проходять атестацію, за що отримують зарплатню, яка до того ж з початком війни зросла?
Може в нас й справді кепські справи із захистом прав тварин. А що із захистом прав громадян, які нагадаю, є податкоплатниками, на чиї гроші утримується ця зграя зі зброєю, пошитою за наш кошт одностроєм, службовим автотранспортом, французькими гелікоптерами, спорткомплексами "Динамо", санаторіями, базами відпочинку, клубами й хором МВС?...
От мені доводилося телефонувати кілька разів на номер "112" в надії, що поліцейський патруль оперативно відреагує на несанкціоновану торгівлю, на хуліганські дії, на порушення комендантської години із пиятикою й гучною музикою після опівночі під самими вікнами... Жодного разу поліція не лише не відреагувала оперативно – вона взагалі не з'явилася й мені не відповіла чому порушення не припинене.
Оце міркую: може й собі ініціювати петицію щодо створення поліції для людей – навзамін тої, що попри гучні реформи наче є, але фактично її немає...
Ви спитаєтеся: а що ж нам робити із тією, що вже існує й регулярно отримує платню? Тут я підтримаю військового експерта Світана, який регулярно закликає надіслати цих панів та панянок у красивій уніформі, які не спромоглися опанувати мистецтво укладення адмінпротоколів, на фронт. Чому б ні: зброю мають, на стрільби регулярно ходять. Може в окопах від них буде більше користі? А в мирних містах й селах якось протримаємося до перемоги власноруч. Тим більше, що зустрічати поліцейські патрулі на вулицях не доводилось.

Текст 92: Де копати сортира?.
"Відновлювати Трипільську ТЕС без достатніх систем ППО – це марна справа", – заявив Андрій Гота, голова наглядової ради ПАТ "Центренерго". Це найсвіжіша новина після численних обстрілів й руйнування тепло- та енергоінфраструктури. Дякуємо, що нарешті повідомили! Здається, про цю істину здогадувався навіть останній гуманітарій України. Припускаю, що наша влада свідомо вводить ворога в оману, або той більше не витрачав ракет. Щоправда, я також здогадуюся, що й ворог здогадується й неодмінно здійснить дорозвідку.
Тим не менш очевидно, що справи кепські. Але це не є підставою скиглити чи йти на умови москви. Військові не потребують порад цивільних дилетантів – сподіваюся вони знають що робити й в них є чим це зробити. А от цивільне населення однозначно потребує порад фахівців: як діяти, до чого готуватися. Але влада яка "знає більше" мовчить. Це виглядає, наче нам натякають: ви якось там самі, ми зараз дуже зайняті...
З самого початку масованих обстрілів генерації й високовольтної інфраструктури інтернетами вкотре почали ширитися "поради бувалих". Як й на початку війни нам радять копати у дворах ями для сортирів типу "шпаківня", закликають робити запаси бензину, тощо. Я не знаю: це роблять неосвічені дурні чи вороги, але переконаний, що це може погано закінчитися. Влучання у будинок, де у кожній хаті паливна рідина – це гарантоване збільшення ефекту від вибуху в рази, сортири у дворах багатоповерхівок – це гарантовані шлункові епідемії...
А що думає з приводу розвитку подій влада? Складається враження, що й на третій рік війни вона не навчилася думати. То ж, давайте подумаємо самотужки.
Отже, дефіцит електроенергії якось можна перекрити її експортом. Так, ворог битиме по високовольтних мережах, але вразити буквально всі високовольтні підстанції навряд чи вдасться, розподільчі легше захистити й полагодити. Таким чином, є надія, що без електропостачання ми не залишимося. Це дуже важливо. Бо окрім роботи кавоварок й чайників на електриці працюють насоси. А це означає наявність у містах води, й що найголовніше – працюючої каналізації. Це – критично важлива умова для існування мегаполісів. В разі її відсутності міста приречені на вимирання: або у "природній спосіб" – через епідемії інфекційних хвороб, або у штучний – через втечу мільйонів людей з міст. До речі, саме через ці обставини існуючими нормами суворо заборонено встановлення сортирів без системи каналізації й водовідведення. Але далеко не всі про це здогадуються.
Отже, на перший погляд, за наявності водопостачання та працюючої каналізації, смертельної небезпеки немає. Але це не так. За офіційними даними під час обстрілів останніх тижнів критично постраждали об'єкти теплогенерації. А оце серйозно! Так, масове облаштування квартир у багатоповерхівках індивідуальними обігрівачами не збільшить безпеку мешканців й не дозволить ходити по квартирі у халаті, але принаймні дозволить якось перезимувати. Але... В разі бодай тижня суворого похолодання існує загроза розмерзання системи опалення. Тобто, сама система нічого опалювати не буде через відсутність теплогенерації, але ж вода в ній може замерзнути й система буде зруйнована. Це грандіозні витрати й небезпеки. Зауважимо: значна кількість житла в містах стоїть порожньою: власники виїхали. А якщо будинок промерз, то замерзне й система водопостачання й каналізація. Крапка: місто стає непридатним для існування.
Чи готова влада до такого розвитку подій, чи робить щось аби цього не сталося? Нам про це не повідомляють, ознак підготовки населених пунктів до наступної зими в нових умовах не помітно, обговорення ситуації не чутно. Наважуся спрогнозувати чим все це може закінчитися. В той час, коли міста почнуть замерзати (а статися це має майже одночасно з різким падінням температури за вікном), люди масово тікатимуть з міст. Розпочнеться паніка, яка була у перші дні вторгнення. Знов тягнучки на дорогах, знов натовпи на вокзалах й мільйонні черги на кордонах (вітаннячка миролюбній Європі, яка не хоче шукати системи ППО й ракети до них).
Хотілося б почути владу: що вона робитиме у такому випадку, які в неї "плани Б й С" й як має готуватися й діяти населення. Бо готуватися слід вже зараз, а не з настанням холодів.
Й це ще не всі сюрпризи від ворога й рідної влади, які можуть нас очікувати. Я не відаю чи стали масовані обстріли нашої генерації відповіддю на обстріли російських НПЗ. Але вважаю, що існували й існують якісь неформальні контакти й домовленості воюючих сторін. Можливо одна з таких домовленостей була порушена, коли спалахнули російські НПЗ (рашисти швидко надолужили втрачене за рахунок білоруських НПЗ). Напевно певні домовленості ще залишилися. Бо мене з перших днів війни дивує те, що ворог за наявності потужних засобів ураження не веде масованих обстрілів мостів через Дніпро. Не виключаю, що й це може статися як черговий крок кремля у підштовхуванні нас до перемовин. Що станеться у такому випадку, чи здатний ворог зруйнувати мости у Києві, Дніпрі, Запоріжжі? Не знаю, а експерти знають й мовчать, бо їх не питають. З власного досвіду мешканця столиці наважуся припустити, що київські мости, які не перший рік знаходяться в аварійному стані, "здадуться" після першого влучання ракети чи КАБу.
А тепер включимо уяву. Зв'язок лівого й правого берегів Києва розірвано чи вкрай обмежено й здійснюється по єдиному вцілілому мосту. Чи може функціонувати місто у такій ситуації? Маю сумнів. Експерти й чиновники знають більше, але... дивіться вище. Чи готуються очільники міст на Дніпрі до подібного розвитку подій, чи є в нас флотилія паромів, катерів, понтонні мости? Нам про це не повідомляють наче нас це не стосується. Можу припустити, що це є військова таємниця. Але ж власне цивільне населення – це не ворог. Людям потрібно надавати бодай дещицю інформації, яка й без того відома ворогові, але заспокоїть людей та допоможе їм підготуватися й пережити скрутні часи.
Наважуся припустити, що у країні під час війни так бути не може. Й за все це хтось має відповідати.

Текст 93: Охоронці – "сплячі" вбивці.
Сьогодні вже можна стверджувати, що Зеленський найбільше ризикував не тоді, коли вирішив залишитися в Києві з початком війни (за що йому – респект й уважуха), а значно раніше, призначивши у жовтні 2019 року на керівництво Управління держохорони такого собі Сергія Рудя. Головним його професійним досягненням була викладацька робота в Інституті державної охорони. Оперативною роботою ніколи не займався, служив у прикордонних військах.
Рудя звільнили з посади 9 травня без пояснень. Але вони й не потрібні: двома днями раніше СБУ викрила двох полковників-"кротів" у службі УДО. За повідомленням СБУ вони готували низку вбивств очільників держави, зокрема Зеленського, Буданова, Малюка.
Ключовим агентом ФСБ вочевидь був полковник УДО Андрій Гук: це він отримував зброю, виконував команди, їздив на зустрічі з куратором й "відряджав" родичку за кордон для регулярного отримання винагороди. Про нього майже нічого невідомо. Але це вельми цікавий персонаж, якого Рудь поставив на дуже відповідальну посаду. Гук – колишній "альфовець" СБУ. Ця структура неодноразово проявляла себе не найкращим чином з початку російського вторгнення у 2014. Достатньо згадати командира донецької "Альфи" Ходаковського, який разом із третиною підлеглих зрадив Батьківщину й нині активно воює проти України.
"Альфівця" Гука новий керівник УДО Рудь призначив керівником силового спецпідрозділу УДО "Булат". Це не дуже численна, але потужна сила, до якої входять професіонали з різною спеціалізацією – підривники й снайпери зокрема. Для багатьох, хто "в темі" це призначення одразу здалося дивним. Чому командувати "спєцами" не призначили когось зі своїх, хто б знався на специфіці роботи підрозділу й користувався повагою підлеглих? Рудь надав перевагу варягові...
Напочатку повномаштабного вторгнення у "Булаті" стався скандал: зник табельний пістолет. Керівник мав безпосередньо відповісти за це. Але "суворе покарання" полягало лише у позбавленні посади й переведенні в інший підрозділ УДО зі збереженням посадового окладу й решти доплат. До того ж за Гуком залишилась можливість доступу до надсекретної інформації, що стосувалася безпеки перших осіб держави. Тобто ворог зробив правильний вибір, заагентуривши Гука. А от чому такий вибір при призначенні керівника спецпідрозділу зробив Рудь – відповідь має знайти слідство.
Напевно слідчим також варто розібратися у тому чому з перших хвилин вторгнення не було очеплено урядовий квартал, що є безпосередньої зони відповідальності УДО. Одразу після атак ворога по наших містах й військових об'єктах я особисто вільно пересувавсяПечерськом й не помітив жодних скупчень бійців президентського полку, "Булату", бронетехніки у ключових місцях біля об'єктів держуправління. Вже тоді мені здалося, що звичайна розгубленість й непрофесіоналізм – погане цьому пояснення. Адже все, що має робити УДО у подібних випадках детально розписано у відомчих документах. Рудь має відповісти на це, а також відповісти за законом.
Можна припустити, що окрім зміни керівництва служби в УДО можуть відбутися й інші кадрові рішення. Чи встиг Гук заагентурити когось з підлеглих? Навіть важко оцінити ступінь небезпеки, яка загрожувала Зеленському та іншим, якби через втрату пістолету Гука на самому початку війни не зняли з керівництва підрозділом, бійці якого ледь не щодня розглядають охоронюваних персон у приціл антиснайперської гвинтівки...
Навряд чи нам стануть відомі всі подробиці цієї ганебної справи до кінця війни. Залишається стежити за долею екс-начальника Рудя й за кадровими рішеннями нового керівництва УДО.

Текст 94: Повернення в кеш.
Кілька років не ношу гаманця – немає чого туди покласти. Все в мобілці: банківські картки, депозити, проїзний на метро, квитки на концерти... По-перше, це зручно й ніхто не вкраде мої гроші, по друге – ніхто не звинуватить, що я сприяю ухиленню від сплати податків. Зараз все можна купити безготівково. Навіть зелень у бабок купую, переводячи платню на їхні картки. Майже всюди є термінали за виключенням стихійних торговців й мереж кіосків з торгівлі сигаретами. Особисто спілкувався з непримиренним борцем за сумлінну сплату підакцизу паном Гетьманцевим. Той обіцяв навести лад. Минув рік, торгівля тютюном у кіосках – виключено за готівку. Тому сигарети купую лише в супермаркетах – там не крадуть податки.
Але Нацбанк робить все, аби я знов полюбив кеш. НБУ обмежує операції по банківських картках 100 тисячами й лише 30 переводами на місяць. Це аргументують боротьбою з відмиванням коштів. Звучіть смішно, коли у нейтральних водах курсують судна з тонами кокаїну на борту, що є твердою валютою у брудних розрахунках, коли весь світ йде у кріпту... Що цікаво: в Україні обмежують лише "вихідні" платежі, а от надходження на карту – безлімітні. Може таким чином влада збирається притиснути неоподатковану інтернет-торгівлю... Ясна річ, у будь-який момент служба фінмоніторингу банку може запитатися у комерсанта: хто це переводить вам гроші, чи належать вони вам, й вимагатиме підтверджуючі документи, пославшись на постанову НБУ. Але ж торговець може відкрити скільки завгодно рахунків й що тоді? А як щодо презумпції невинуватості? Чому клієнт банку має щось доводити? Підозрюєте – доведіть. Банківська система має всі необхідні інструменти для відстеження руху коштів. Є обґрунтовані підозри – відкривайте кримінальне провадження, розслідуйте...
НБУ пояснює своє поліцейське рішення щодо громадян тим, що мовляв, останнім часом дуже активізувалися міжбанківські р2р перекази. Щось тут не чисто – треба все обмежити й всіх перемогти... Відкрию таємницю фінансовим геніям Нацбанку: безготівкові перекази стрімко зростають, бо розвивається онлайн-банкінг. Зникли черги до банківських кас та менеджерів, народ вже не бігає з торбами грошей по банківських установах: все відбувається онлайн.
Одна з причин, через яку люди радо переходять в онлайн-банкінг – дуже шкідливе, нелюдяне рішення НБУ, за яким громадянин, який довірив банку власні кошти, має право забирати не більше 100 тисяч гривень на день. Наголошую: це його кошти, й він хоче їх повернути, але в разі, коли сума чималенька, мусить ходити до банку як на роботу день за днем. Це принизливо, незручно, небезпечно.
Таке правило ввели на початку війни аби не завалити банківську систему через панічні настрої клієнтів. ОК, але ніякої паніки давно немає, люди звикли жити поруч із війною, всі хто хотіли й змогли вже виїхали й давно перевели статки в кеш, золото, акції... Чому досі діють обмеження на зняття готівки? А просто НБУ так хочеться, просто банкірам плювати на громадян. Раптом у вас лежало на депозиті кількасот тисяч, ви хочете їх покласти в інший банк й не бажаєте зайвий раз ризикувати, тягаючи готівку й кілька днів ходити до каси, аби отримати кревні сто тисяч, що робити? Здається все просто: відкриваєте рахунок в іншому банку й переводите на нього всю суму. Всі задоволені: немає черг в касах банків, гроші не залишають банківської системи, людина не витрачає масу часу на візити до банків, здійснюючи переведення ВЛАСНИХ коштів, не встаючи з дивану... Ні, держава так не вважає! Через постанову про фінмоніторинг вона примушує людину звітувати: де той взяв гроші? Та все ж зрозуміло: переклав з однієї кишені\банку до іншої. Ні, ти повинен це довести!
Де б людина не відкривала банківський рахунок, він прив'язаний до паспортних даних й ІНН. Що вам ще треба? Дивіться від кого й до кого прийшли гроші – робіть свою роботу й не чіпляйтеся до людини. Ні – ти маєш довести й відзвітувати...
Такими неоковирними кроками НБУ буквально руйнує систему онлайн-банкінгу, в яку комерційні банки вклали чималі кошти й яку позитивно сприйняли користувачі.
Як держава намагається протидіяти відмиванню капіталів? Буквально виштовхуючи людей з банківської системи, відлякуючи від безготівкових розрахунків. Люди просто почнуть переходити в кеш, повертаючись у часи 10-20-річної давнини, коли люди на касах довго копирсалися в гаманцях, а кишенькові злодії невтомно тягали чужі портмоне. Банківська система деградуватиме.
Так, готівка – це дуже незручно й клопітно. Але спілкуватися з державою – огидно. Тим, хто хоче й надалі жити онлайн, достатньо просто відкрити рахунки у декількох банках, розпорошити по них свої статки й мати стос карток. НБУ, ну що ти робитимеш: вигадаєш нову дурнувату постанову?...
Очевидно, що владі плювати на громадянина, з ним поводяться як із кріпаком, знущаючись в адміністративному ражі. Але ж той самий громадянин неодмінно згадає це приниження, коли дійде до виборчої урни. Схоже, влада не спроможна навіть це второпати.

Текст 95: Генерація чи локомотиви: що не зрозуміло Лєщенку та Лященку?.
28 червня "Укрзалізниця" оголосила про створення ТОВ "УЗ Енерго", яке опікуватиметься власною генерацією електроенергії. Підставою став загальнонаціональний дефіцит електрики. А "УЗ", як один з найпотужніших споживачів, жаліється, що його потреби задовільняють лише на 75% й у подальшому це може призвести до скорочення рейсів залізницею.
"Було схвалено рішення про будівництво десятків газогенераторних установок загальною потужністю до 250 МВт. На сьогодні Укрзалізниця проводить активні перемовини з постачальниками та міжнародними фінансовими організаціями для швидкої реалізації цього проєкту", – зазначив голова правління АТ "Укрзалізниця" Євген Лященко.
Можна було б радіти такій новині. Раптом вирішення проблем електрогенерації у виконанні залізничників вийде краще за енергетиків. Схоже, невдовзі цією проблемою займатимуться всі, кому не ліньки. Але поки що в нас вирішення очевидної проблеми не йшло далі балачок. Масове створення системи розподіленої електрогенерації, яку ворогові важко дезактивувати, фактично не розпочато. А ті газотурбінні установки, що багато місяців тому надали партнери (це за деякими даними близько 100 одиниць), довгі місяці не встановлені й не запущені: це виявилося надто складною задачею для держави.
Й на цьому тлі УЗ оголошує про створення непрофільної структури з власним штатом, аби власноруч виробляти електроенергію. Мені важко вгадати для чого це зроблено: задля годування додаткової зграї кабінетних пройдисвітів чи для чергового дєрєбану коштів бюджету й наших партнерів...
Ця подія не стала новиною дня в українських медіа, хоча йдеться про грубі гроші й про енергетичну безпеку. Так само не було обговорень цього рішення, а УЗ не надала жодних пояснень: навіщо потрібно створювати нового галузевого монстра.
З огляду на попередні вирішення технологічних проектів національного масштабу, виникає підозра, що подібні високотехнологічні мегапроекти не по силах вітчизняним чиновникам та інженерам...
А чи можна силами залізничників пом'якшити проблему енергодефіциту простішими й надійнішими способами? Безумовно!
Згадаємо про парк локомотивів УЗ: десятиріччями маємо хронічний дефіцит як електровозів так і тепловозів. Й зараз, коли обсяги перевезень найдешевшим морським транспортом з відомих причин впали, додаткове навантаження лягло на автомобільний й залізничний транспорт. Як результат: нині, у спеку, близькою до +40 автотраси активно вбиваються перевантаженими фурами (система контролю навантаження на вісь вантажівок не працює, залишаючись виключно годівницею негідників, які мали б це робити, натомість просто збирають данину з перевізників).
Залізниця не здатна збільшити обсяг перевезень через нестачу вагонного парку й, як я згадував, локомотивів. Теоретично Україна має три заводи з виробництва локомотивів, але практично жоден їх не виробляє. Головна причина навіть не у відсутності сучасного проекту національного магістрального локомотиву, а хронічна відсутність фінансування. Між тим, технічний стан того, що експлуатує УЗ інакше як мотлох назвати не можна. За часи незалежності разово закуплено 40 електровозів "Дженерал електрик". Це становило близько 1% наявного локомотивного парку.
Увага, має два факти: дефіцит локомотивного парку й дефіцит електроенергії. Здавалося б: рішення напрошується саме по собі й абсолютно очевидне для залізничника. Для людей далеких від цієї галузі пояснимо: залізничні локомотиви бувають електричні (електровози постійного та перемінного току) та дизельні (тепловози). На фоні загально аварійного стану локомотивного парку тепловози, які становлять ледь не половину, у набагато гіршому стані за електровози. Що цікаво: тепловоз – це електростанція на колесах (або за залізничною термінологією – на колісних парах): дизельгенератор виробляє електрику, яка живить електродвигуни. Це ж фактично та сама розподілена електрогенерація, яка ще й пересуває вантажі по рейках!
Не даремно ж ще за часів Другої світової й після залізничні країни зберігали законсервований парк паротягів. Він може їздити на всьому що горить. Траплялося, що за відсутності вугілля їх топили воблою. ОК, в нас немає паротягів й вобли. Але ми можемо закупити тепловози й солярку.
Очевидно, що Україна має негайно укласти контракти на закупівлю тепловозів за кордоном. У такий спосіб ми зможемо переміщувати залізницею більші об'єми вантажів, уникнути небезпеки транспортних катастроф через незадовільний стан локомотивів. Окрім того, УЗ скоротить споживання електроенергії. Адже, якщо недешевий імпорт електроенергії з Європи нині обмежений пропускною спроможністю транскордонної електромережі, то можливості завезення солярки для тепловозів фактично не обмежені ні чим.
Це може бути незрозуміло члену наглядової ради УЗ Сергію Лєщєнку. Але я за жодних обставин не повірю, що цього не розуміє голова правління УЗ Євген Лященко. То навіщо викидати чергові мільярди від наших партнерів, якщо можна з користю використати їх на закупівлю тепловозів, га?! Чи тут зіграла роль політична доцільність: президент пообіцяв 1 Гігават електрогенерації до зими – значить нею мають займатися всі, без урахування економічної доцільності.

Текст 96: Брудні мєнти в красивій поліцейській формі.
Щойно. Пост поліції на лівому березі біля мосту Патона. Поліцейське авто стоїть тут з початку війни. Поруч проходить велодоріжка, яка робить крутий поворот саме за авто поліцейського патруля, запаркованому на острівці безпеки. Дуже зручно: поліцейські роблять свою роботу, а їхнє авто захищає велосипедистів під час повороту велодоріжки при переході з тротуару на автошлях. Сьогодні щось помінялося. Поліцейське авто змістилося на 20 метрів вперед й стоїть одним колесом на велодоріжці, іншим – на автодорозі, в самому вузькому, аварійнонебезпеному місці – у проїзді під самим мостом. Ба більше! Одразу за поліцейською машиною припарковане – так саме по-чортячому – цивільне авто. Пішоходи й велосипедисти вимушені штовхатися на вузькому тротуарі. Помічаю біля опори мосту молоду ошатну поліцейську з паперовою філіжанкою кави, яка душено патякає з парубком у цивільному.
Зупиняюся, цікавлюся: з якого дива поліцейське авто з порушенням ПДД блокує рух велодоріжкою й обмежує рух автомобілів? Дівчина жваво відповідає: нам жарко дуже, тому поставили авто в тінь мосту. Увага: на годиннику п'ята вечора, на моєму велокомп'ютері +22 градуси, на небі – хмарки. Ставлю друге запитання: а оце цивільне авто чому запарковане із порушення всього, що можливо? Дівчина оперативно реагує: авто зламалося. Зазначу: аварійка на "зламаній" авто не включена, а дівчина цілком очевидно бреше. Фактично знущається з мене. Водночас починає бикувати її співбесідник-вочевидь залицяльник, який привіз каву.
Що маємо за фактом? А маємо абсолютно нарвану поліцію, яка плювати хоче на закони, на громадян, які роблять зауваження. Й очевидно, поліцейські абсолютно не стидаються й не побоюються покарання. Адже грубе порушення відбувається відверто, біля стратегічного об'єкту, фіксуючись камерами спостереження. Можна стверджувати, що Інспекція з особового складу нацполу просто зайнята двома речами: протиранням штанів й отриманням зарплатні. Реформа часів Згуладзе-Авакова-Наєма-Дєєвої провалена, гроші донорів профукані. Україна замість товстих поганих даїшників отримала красивих молодих поліцейських у чорній формі з філіжанками кави, розбещеними вщент.
Хтось назве мене фанатом Совку й міліції радянського зразку й помилиться. Система була протиправна, але ефективна. В ній служила купа негідників – брудних хабарників й відвертих злочинців. Але було чимало порядних профі, на яких й трималася система. Реформа мала вимити перших й залишити останніх. Натомість ми отримали тих самих брудних мєнтів у красивій формі. Нагадю: з початком військових дій ВСІ працівники поліції, включаючи отих столічних поліцейських із кавою, отримали значні доплати. Оце мабуть головний результат реформи й війни. Якщо хтось заявить, що завдяки реформам ми подолали корупцію, то я йому заперечу. Низка скандалів свідчить: корупції менше не стало. Що логічно: коли поліцейський не відчуває жодної відповідальності за порушення закону, він неодмінно буде корумпований. А коли він аморальний й нарваний як ота моя співрозмовниця, то участь у корупції – це лише справа часу.
Якщо читач вважає, що автор – токсичний скиглик, то він знов помилиться. Я спробував знайти контакти Інспекції з особового складу й прав людини НП ГУ в Києві. Це зробити не легко. Але я роздобув номер грізної служби, втім мені ніхто не відповів. Сподіваюся, що причина єдина: всі працівники інспекції – на фронті. Отже, шанувальниця кави на посту біля мосту Патона може бути спокійною: за наглу поведінку та порушення ПДД людьми у поліцейській формі покарання не буде.
Напрошується висновок: присутність цієї панянки та її колег у лавах нацполу не має сенсу. Маю простий рецепт вирішення проблеми: працівники нацполіції за виключенням незначної кількості оперативних служб та слідства мають принести користь Батьківщині й рушити на фронт. Здорові, молоді, маєте навички викроистання зброї – вперед!

Текст 97: Про героїзм та рогулізм.
Вся країна як єдиний організм кляне рашистів, захоплюється громадянським вчинком тисяч людей, які йдуть розбирати завали "Охматдиту", везуть воду, оголошують збирання ста мільйонів гривень на відновлення лікарні...
Я не розумію: чому купа людей тягне пляшки з водою з супермаркету, а влада не підігнала автівку, завантажену пакунками води або ж єдину водовозку: так було б дешевше й ефективніше.
А чому ми на третьому році війни збираємо гроші на відбудову лікарень, на дрони, на пікапи?... Фактично, населення власноруч обклало себе додатковим військовим податком. А держава цього не зробила, тому не має грошей на воду для натовпу в "Охматдиті" й оптові закупівлі пікапів й решти. Мобілізація – непопулярно, підвищення податків й тарифів – непопулярно, тому держава робить все це наче в уповільненій зйомці. В результаті всю цю війну веде не ціла країна, не весь народ, а лише його незначна частина. Це ті люди, на яких завжди, в будь-якому колективі тримається справа: вони пашуть, горять справою, роблять діло. Решта – щось мутить, інтригує, вигризає собі ексклюзивні умови...
Чиновники, які не хочуть та й не можуть виконувати покладені на них функції, сподіваються, що ота волонтерська меншість врятує країну, витягне на собі війну. Це недоумство. Держава має примушувати, організовувати, генерувати ідеї й втілювати їх. Такої держави ми створити не спромоглися. Без неї війну не виграємо, навіть не відіб'ємося від ворога. Слід змінюватися не еволюційно, а революційно – просто зараз.
Якщо чесно, я не вірю в таке миттєве переродження, можливо погано знаю історію й пропустив той прилад, коли не здатний до самоорганізації народ під загрозою знищення раптом перевтілився.
Здавалося б: маємо більш ніж достатньо ознак того, що ситуація вкрай драматична й слід вже щось робити кожному, а не гордитися й не бикувать. Енергетика зруйнована, масовані ракетні обстріли тривають, справи на фронті не найкращі, багатомільярдне крадійство квітне... Як на все це реагують люди? А вони у масі своїй продовжують співати заяложену пісеньку: в усьому винні путін й Ахметов. А самі посполиті до того всього не мають відношення, вони лише намагаються вижити у цю лиху годину.
Ось як це виглядає на практиці. Шоста ранку. Виходжу з нашої багатоповерхівки вигуляти песика. На небі – ранішнє сонце, але на голову ллється рясний дощик. Це – конденсат з кондиціонерів. Вони працюють як в останнє. На весь будинок знаходжу лише пару відкритих вікон, через які в квартири заходить ранкова прохолода. Решта – як у мирні часи надають перевагу штучному охолодженню приміщення. Я не стану говорити, що це неефективно, в чомусь навіть шкідливо для здоров'я й фінансово б'є по кишені після підвищення електротарифу. Я просто нагадую тим, хто пропустив: в країні жахлива нестача енергоресурсу, через що за пару годин ваш будинок буде позбавлено електроенергії на кілька годин. Чому ви користуєтеся кондиціонером вночі, через що вдень якась бабця з 16-го поверху не зможе скористатися ліфтом, аби купити харчі? А чому ви не прибираєте лайно за своїми собаками, чому паркуєтеся на місцях для інвалідів й в очікуванні зеленого вогника світлофору, заїжджаєте на пішохідний перехід? Чому поліцейське авто стоїть на велодоріжці?...
Хтось відмахнеться: що ти ниєш – в країні війна, прибирання лайна за песиками – то неактуальне, а відключенням кондиціонеру ворога не здолати – мені так вдобно... А я відповім, що наш головний ворог – не рашисти, а несвідомі рогулі. Й останніх я бачу надто багато, а нерагулів замало аби виграти цю битву за Україну.

Текст 98: Реал політик для чайників.
Раптом всі заговорили про "ріал політік". Купа тітулованих спікерів й експертів сиплять цим терміном, доводячи: саме в ньому розгадка армагедону, що коїться навколо.
А суть принципу проста: жодної моралі в політиці, тільки інтереси. Закрадається підозра, що з Банкової надійшов новий темник, коли всі проколи списуємо на ріалполітик. Це як у банківського пустомелі Подоляка. Йому навели черговий приклад факапу влади, а той відповів: що ж ви хочете – всяке буває, це ж демократія... Зрозуміло, що нинішнім очільникам країни демократія ворожа, складна й не зрозуміла: потрібні прості рішення, як жарти 95 кварталу. Й отут дуже в тему "ріал політик". За ним – дивне відкриття: моральність в політиці неприйнятна, всі керуються тільки вигодою. Сенсація, шок, максимальний репост!
Шановні політологи й експерти не спромоглися прочитати Талейрана, Макіавелі, Маркса, або древніх греків? Нічого окрім "ріал політик" ніколи не існувало, як це не назви. Бо економіка – базис, політика – надбудова (це вже за Марксом). Тому сподівання нашого дуже, дуже, дуже наївного суспільства на те, що світ керуватиметься моральними чинниками під час нашої війни, що обстріл дитячої лікарні підштовхне "союзників" до збільшення та прискорення постачань озброєнь – це генеральний факап. Ні! Не підштовхне. Нікого не збуджує наш героїзм та страждання цивільного населення, включаючи дітей Охматдіту, які сидять на гемодіалізі. Всіх цікавить наша економічна цінність. Наші ракети, які ми могли, але не виробили на "Пвденмаші", заводі Артема й "Арсеналі", наші пороха, танки й броньовики, яких чомусь немає або не вистачає...
Як, ви не знаєте, що ми конкуруємо з Молдовою за перше місце європейських лузерів за рівнем ВВП на душу українця, який дуже гордиться, але нічого не здатен виробити? Тоді – велкам ту ріал політик!
А якщо перелаштувати мозок пересічного українця на оце марксівське: економіка – то базис, тобто "реалполітик", тоді все стає на свої місця. Тоді зникають запитання: а чому це амери з британцями збивають ракети хезболи, що летять в бік Ізраїлю, а ракети рашистів по Україні збивати відмовляються? Тому що Ізраїль в оточенні ворогів спромігся створити потужну економіку й ВПК, має шалений ВВП на душу населення й доводить, що здатен не лише забезпечувати високий рівень життя, але й постійно жити на цьому високому матеріальному рівні у фортеці, яка постійно під атаками ворогів.
Людина – така тваринка, яка керується виключно матеріальними чинниками. Гроші, ресурси, айфони, кавоварки й купівельна спроможність – ось що керує світом. Й не треба розводити лохів голівудськими казками про дзеркальні нейрони, які примушують політиків, народи й країни співчувати чиємусь нещастю. На це здатні лише пасіонарії, яких завжди меншість, бо вони гинуть першими.
Виходячи з цього сумного факту слід будувати й власне сприйняття дорослого світу й вибудовувати зовнішню політику: знайти в чому світ залежить від нас й це використовувати. Розвал України – це мільйони додаткових біженців в Європу. Обстріл москальських НПЗ й нафтобаз – це зростання ціни на нафту на світовому ринку. Затягування війни в Україні – це мільярдні втрати транснаціональних корпорацій... Ми дуже слабкі й бідні, тому слід максимально ефективно використовавати те, що маємо. Камон: граємо цими важелями, тиснемо на країни, яким вигідно вкластися в нашу війну ресурсно. Хей, гайз: ви втратите більше, якщо не інвестуватимете в нашу війну: це наш спільний бізнес. Вигідно нам – вигідно вам. Отаким має бути спілкування, а не заклики до моральності, загальнолюдських цінностей... Якщо від нашої перемоги американці та європейці зможуть купувати більше автомобілів, епіляторів й велосипедів – значить вони зацікавлені у негайному постачанні Ф-16. Якщо ми цього не довели, а вони цього не зрозуміли – Ф-16 літитимуть в Україну дуже повільно.
Що не зрозуміло: бабки – все, що цікавило й цікавить людство. Отакий він, ріалполітик.

Текст 99: Чому не завжди слід іти в атаку.
Чотири дні тому кинув в ФБ репліку щодо рішучого перекриття Україною поставок російської нафти до Угорщини й наслідків цього вчинку. Орбан прочитав й все зробив за моїми вказівками...
"Угорщина може припинити експорт електроенергії в Україну через зупинку транзиту нафти російського "‎Лукойлу", – міністр закордонних справ Угорщини Петер Сіярто".
"Угорщина знову заблокувала фонд ЄС, звідки ідуть гроші на зброю для України".
Кортить процитувати себе.
"Роздуми про причинно-наслідковий зв'язок
По всій Україні – свято: на третьому році війни ми заблокували транзит російської нафти в Угорщину нафтопроводом "Дружба". Все ж логічно: Орбан – ворог, росія – ворог... Але є нюанс: Угорщина нині головує в ЄС, а ще вона – найбільший експортер електроенергії в Україну, яка потерпає від її дефіциту. Чи врахували цю обставину в офісі примитивних рішень, перш ніж перекрити нафтопровід? Цікаво, яка температура в будівлі на Банковій у ці спекотні дні: така сама, як у сесійній залі парламенту +21?
Якщо через цей своєчасний вчинок завтра включення електрики скоротяться ще на півгодини, чи всі радітимуть обрізанню Угорщини від російскої нафти?
З нетерпінням чекаю на наступні переможні кроки наших стратегів..."

Текст 100: Фестиваль "Букет": відчайдушна битва на культурному фронті.
Відгримав, відлунав, відаплодував сьомий, а значить вже традиційний Фестиваль високого мистецтва під відкритим небом "Букет". Він незмінно відбувається на території "Софії Київської". Про кращий майданчик годі мріяти. Та й про кращу концепцію фесту – також: виступи на головній сцені під відкритим небом, дискусії й кінопокази на галявинах, виставки просто неба, концерти й експозиції у древніх залах, екскурсії Софією...
На "Букеті" царює дійсно високе мистецтво в усіх його проявах: вокальне, інструментальне, образотворче й просто інтелектуальне. Такий ступінь майстерності, ідей й сенсів годі шукати на інших культурних заходах України.
Так, не все представлене можна назвати 100% зразком інтелектуальної творчості. Це не можливе в принципі, оскільки йдеться про сотні дуже різних учасників з різнобарвно різних культурних регіонів країни. Так, мені часом кортіло "скасувати" частину експозицій, що складалися з творів так званого сучасного живопису. Трапляються на фестивалі геть прохідні фотовиставки, не гідні загального рівня фестивалю. Фотовиставка, присвячена українським виноробам, раптом нагадала знімки доярок й хліборобів зі шпальт районок "Червона зірка" та "Шлях Ілліча".
Але бажаючі завжди знайдуть справжнє мистецтво на заходах, що відбуваються у різних куточках української святині.
Тільки під час "Букету" можна зайти на територію "Софії" із карематом, розтягнутися на галявині із келихом вина й насолоджуватися суцільним дивом навколо.
Ця подія збирає публіку особливого сорту: тих, хто в інші дні почуваються некомфортно у натовпі, кому нема чого дивитися по ТВ, слухати по радіо й обговорювати з оточенням. Лише в ці дні навколо – всі свої: чудові люди з інтелектом на обличчях. Тут немає самиць з силіконовими частинами тіла. Натомість – критичне скупчення красивих вишуканих жінок.
Сюди не обов'язково ходити "від дзвінка до дзвінка" протягом чотирьох днів. Є ризик перенаситися прекрасним, яке представлене у загрозливих обсягах. Водночас царює пасторальна атмосфера, все "уютно, по домашньому" (с)... Іти звідси не хочеться й ми не підемо, бо нас береже Оранта під куполом Священної Софії – фестиваль, Київ, Україну та українців.
День закриття – традиційно найяскравіший. Ми отримали задоволення, близьке до наркотичного екстазу від виступу колективу під орудою кримського татарина Усеіна Бекірова. Карколомними були всі виступи у "Хлібні". Приголомшив фільм про славетного київського фотографа, який так й називається "Глядєлов". Сашко знімає війну, наркоманів, безхатченків та інших, кому нелегко живеться у цьому світі все життя по різних куточках планети. Пригадую, як ми з колегою з газети "Україна молода" рвалися евакуювати Сашка з Придністров'я, де він отримав своє перше поранення. У стрічці про це – ані слова. Він – про історію Гляделова й нашої країни з 2014 року. Під Іловайськом Сашка знову поранили, але він знову на ногах із камерою на шиї... Я б крутив це кіно у всіх кінотеатрах й по всіх телемарафонах. Проте, автори фільму не знають про подальшу долю свого твору. Але ж його можна було побачити на "Букеті"!
Приємно сидіти на розкладному стільці, слухаючи представлення музикантів від Олексія Когана, чия присутність вже є свідченням пристойності заходу. Тут вперше довелося побачити електронний саксофон й почути його неземний "голос". Дитячий захват викликали нотні аркуші, підхоплені вітерцем з пюпітрів оркестрантів... Все, що відбувалося на території "Софії" під час війни не назвеш інакше ніж Диво.
Й за це присутні дякували нашому війську та Євгену Уткіну й "Майстер-класу" під орудою його дружини Ірини Буданської. Дивує єдине: як їм вдалося це зробити й зберегти у цю скрутну годину?... Чому ніхто більше з представників бізнес-еліти не спромігся за їхніх прикладом створити щось подібне? Таких фестивалів на нашу велику країну має бути десятки. Можливо тому, що слово "еліта" при згадці про наш бізнес – зайве?... Але ж з огляду на успіх "Букету" надія є: тяжко хвора українська культура має шанс на порятунок.

Текст 101: Ментовський бізнес під час війни: відкат – 30%.
Три тижні тому я звернув увагу на чергову дичину від Нацполу: там вирішили закупити партію пересувних вимірювачів швидкості TruCam й дублювати ними роботу існуючих автоматичних камер, встановлених на трасах, відволікаючи для цього екіпажі патрульної поліції. Тоді я зробив сумні припущення й виявився правим.
Днями з'явилися цікава новина від ДБР щодо цієї багатомільйонної оборудки. Висунуто підозру голові тендерного комітету, який схвалив безпідставне рішення про закупівлю 72 TruCam через проведення переговорів із конкретним постачальником замість оголошення публічної закупівлі. Агентство прийняло пропозицію компанії на суму 33,5 млн гривень – ціною, завищеною на 8 млн гривень від очікуваної вартості.
До цього моменту я не міг знайти актуальну вартість TruCam, тому послався на закупівлі попередніх років, коли кожна камера обходилася бюджету у 7000 доларів. Виходячи з наведених цифр, нинішні камери подорожчали на третину – до 10.000 доларів, хоча зазвичай подібна техніка з часом дешевшає.
Отже, під час війни Нацпол закупила геть не потрібні камери на 800.000 доларів! При цьому люди в погонах вкрали третину суми – близько 300 тисяч доларів! До речі, якби тендер був "чистим", камери закупили б за ті самі 7000 доларів\штука, за якою купували їх нереформовані попередники з ДАІ. Отже, мій прогноз, що ця закупівля знадобилася виключно для того, аби вкрасти з бюджету жирний "боковик", підтверджено ДБР.
Мало того: для використання цього непотрібного дороговартісного майна знадобиться відволікти від виконання безпосередніх обов'язків 72 екіпажі патрульної поліції. Тепер ви розумієте чому поліція не реагує на виклики громадян, чому патрулів не видно на вулицях? Вони тепер мігрували на автотраси, озброївшись новенькими TruCam. Запаркувавшись під бузиною, можна безтурботливо карати клятих порушників швидкісного режиму. Й в мене є великий сумнів, що кожне покарання завершується складенням протоколу.
Виходячи з цього, мушу спрогнозувати, що бажання вивести поліцейські патрулі з міст на дороги – не від дурості. Це черговий механізм заробітку поліцейського начальства. Маємо зростаюче навантаження на особовий склад поліції, захищений бронею від мобілізації. Схема проста: не хочеш воювати – йди у поліцію, отримуй від держави "Пріуса", підвищену зарплатню й чалься під бузиною із TruCam. За таке щастя можна й заплатити, аби не ризикувати із перетином кордону через бурхливі води Тіси.
Тому я в чергове мушу проголосити: переважна більшість працівників поліції має рушити на фронт! Користі від них буде точно більше, ніж з TruCam під бузиною.

Текст 102: Заперейменувати Україну вщент!
В парламенті сталися непримеренні баталії навколо трибуни: йшлося про перейменування понад трьохсот чергових населених пунктів. Про це гомоніла вся країна. А ще в Одесі постановили знести погруддя Пушкіна. А голову НБУ Пишного відвідала життєдайна ідея перейменувати копійку на "шаг". Сам Ющенко, струсивши нафталін з пиджаку, ідею схвалив. Так переможемо!
Чомусь жоден політик й чиновник, жодне ЗМІ не повідомили вартість цих ініціатив для бюджету. Друк бланків з новими назвами, виготовлення табличок держорганізації, посвідчень, бейджів, нових стел на в'здах у міста, печаток, нашивок на одязі комунальних служб, перереєстрація установ, організацій, компаній... А тепер помножте це на 300 й додайте ще сотні й тисячі міст й вулиць, перейменовані за роки війни. А скільки коштуватиме дизайн нових "шагів": НБУ вже оплатив цю роботу? Яка вартість металу й власне виготовлення мільйонів монет нового зразку? Хочеться почути цифри. Але можу впевнено стверджувати, що йдеться про мільйони, ні – про десятки й сотні мільйонів бюджетних гривень.
А якщо спрямувати ці кошти в оборонний сектор? Можна збудувати пару-трійко заводиків. Втім, якщо вірити піарникам з Банкової, із цим в нас все чудово. Ось, повідомляють, що на третьому році війни й нищівних обстрілів ми почали будувати підземні заводи. Побачити ті будівництва, звісно, не можна – військова таємниця. Але в мене виникає сумнів, що вони взагалі існують. А якщо існують – яка доцільність цих новобудов? Навіщо гатити грубі гроші, аби поховати тисячі тон залізобетону в землю, коли в Україні – безліч закинутих підземних споруд радянського часу. Можливо всі вони вже працюють в режимі 24\1? Чи не хотіли б народні обранці з оборонного комітету, прокуратура й фінінспекція проконтролювати використання цієї спадщини? Може наведення ладу із цією підземною нерухомістю допоможе зберегти мільярди на тривале будівництво нових споруд? Врешті-решт, Зеленському не довелося зводити новий бункер аби укритися від російських ракет в перші дні війни. Він із оточенням занурився глибоко під землю в Урядовому кварталі. Там розташоване сховище, зведене за радянських часів, де можна місяцями жити й працювати, не виходячи на поверхню. Цей бункер витримає ядерний удар. А в іншому бункері знаходився Залужний із Генштабом. Все це, як і захищені цехи на підприємствах ВПК зведене за часів СРСР.
Доведіть податкоплатнику нагальну необхідність "освоєння коштів" на зведення нових підземних фортець! Не доводилося чути про контроль парламентарів за використанням коштів на об'єктах ВПК. Навзамін член комітету Сергій Рахманінов констатує, що система рекрутингу в лави ЗСУ вкрай неефективна, а чому громадяни не йдуть у військо він не знає... Невже перейменування міст й знесення пам'ятників – це межа можливостей народних обранців?
Аби перемогти ворога, який багатший за нас, численніший, озброєніший, слід максимально ефективно використовувати всі ресурси країни, а не битися за назви міст, не штампувати монетки й не красти мільярди, закопуючи їх в землю. У противному разі війну ми програємо, а негідники, які сприяють нашій поразці, сповна скуштують гнів народу.
